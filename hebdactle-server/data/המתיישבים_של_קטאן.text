המתיישבים של קטאן (בגרמנית: Die Siedler von Catan, מכונה גם בקיצור סטלרס או קטאן) הוא משחק קופסה שנוצר בידי קלאוס טויבר. המשחק יצא לראשונה בגרמניה ב-1995 והופץ ברחבי אירופה, ארצות הברית ומדינות אחרות. בשנת 2008 תורגם המשחק לעברית על ידי חברת "הקוביה".
המשחק המתיישבים של קטאן נחשב למשחק Gateway, כלומר משחק לוח שמשמש כהיכרות של התחביב עבור הקהל הרחב. המיומניות הנדרשות במשחק הן חשיבה אסטרטגית, ניהול משאבים ויכולת מסחר (מסחר במשאבים ועסקאות שונות הוא האלמנט האינטראקטיבי העיקרי בין המשתתפים במשחק). מטרת המשחק היא לצבור ראשון 10 נקודות ניצחון.


== מהלך המשחק ==
המשחק משוחק על מפת משושים כאשר כל משושה מייצג סוג קרקע שונה, המניב משאבים (Resources) שונים המיוצגים על ידי קלפים אותם מחזיק השחקן ביד:

נמל מסחר - מאפשר סחר במשאבים בשערים נמוכים יותר.
יער – מניב עץ (משאב)
גבעות – מניב לבנים (משאב)
אדמה חקלאית – מניב חיטה (משאב)
שדות מרעה – מניב צמר (משאב)
הרים – מניב ברזל (משאב)
מדבר – לא מניב שום משאב.בבניית הלוח כל משושה מקבל מספר בין 2 ל-12, לא כולל המספר 7. בתחילת המשחק כל שחקן מקים שני יישובים ושתי דרכים (ומקבל קלפי משאבים בהתחלה בהתאם למיקום היישוב השני). יש לבחור את מיקומם בחכמה תוך שיקולים של שליטה על מירב סוגי המשאבים ותדירות הכרייה של כל משאב (שתלוי במספר שעל המשושה, כאשר המשושים עם המספרים 2 ו-12 שכיחים פחות בהשוואה למשושים עם הספרות 5,6,8,9).
כדי לכרות משאב יש לבנות יישוב (Settlement) או עיר (City) ליד המשושה (עיר כורה תנובה כפולה) ולחכות שייצא בזוג הקוביות את מספר המשושה הסמוך ליישוב או לעיר.
מהלך המשחק הוא כדלקמן:

השחקן מגלגל שתי קוביות בנות 6 פאות. משושה שעליו מספר הזהה להטלת הקוביות מניב משאבים וכל שחקן בעל יישוב או עיר הסמוכה לו מקבל אותם.
אם יוצא 7 אף שחקן לא מקבל משאבים (יתרה מכך: כל שחקן שבידו למעלה מ-7 קלפים, חייב לזרוק מחצית מקלפיו לקופה, ואם יש לו מספר אי זוגי - יזרוק את הגורם הקטן מבין השניים) אך השחקן שבתורו יצא 7 יכול לשלוט בשודד (השודד - מונע כריית משאבים מהמשושה עליו הוא נמצא) ולמקמו במשושה לבחירתו ולגנוב קלף אחד באופן אקראי משחקן שיש לו התיישבות על אחד מקדקודי המשושה.
השחקן יכול לסחור במשאבים עם המשתתפים האחרים. חוקי בית שונים מגדירים את גבולות המשא ומתן (למשל: יש גרסאות בהן מותר לשלם לשחקן כדי שלא יפעיל את השודד נגדך, ויש גרסאות בהן זה אסור).
השחקן יכול לבנות דברים כדי להשיג נקודות ניצחון (או לשדרג את עריו בהרחבת הערים והאבירים). השחקן רשאי לבנות:
יישוב (עולה עץ, צמר, חיטה ולבנה).
דרך (עולה עץ ולבנה).
שדרוג יישוב לעיר (עולה 2 חיטה ו-3 ברזל). שדרוג היישוב לעיר מעניק נקודת ניצחון נוספת לשחקן אשר בנה עיר זו.
השחקן יכול לקנות קלף התקדמות תמורת ברזל, חיטה וצמר.
השחקן יכול להפעיל קלפי התקדמות כגון מונופול על משאבים, סילוק אבירים, שליטה בגנב, נקודות ניצחון ועוד בתורו.
השחקן מכריז על סוף התור והתור עובר לשחקן הבא.כאמור, על יישובים וערים מקבלים נקודות ניצחון (1 ליישוב ו-2 לעיר) וכן מקבלים נקודות ניצחון על הישגים נוספים כגון הדרך הארוכה ביותר, הצבא הגדול ביותר או באמצעות קלפי ההתקדמות. והמנצח הוא הראשון שמגיע לרף של 10 נקודות ניצחון (אלא אם כן לא שם לב ואז ממשיך המשחק עד ששחקן אחר ינצח או עד שהוא ישים לב בתורו).


== הרחבות ==
 ערך מורחב – קטאן – הרחבותלקטאן יצאו הרחבות שונות, כשההרחבה הבסיסית היא תוספת ל-5–6 שחקנים במשחק הבסיס.
בנוסף, יש גם הרחבות שמוסיפות מכניקות חדשות למשחק, כשהידועות שבהן הן המתיישבים של קטאן: ערים ואבירים וקטאן: יורדי הים וקטאן:פיראטים ומגלי ארצות 
בנוסף יש משחקים שעומדים בפני עצמם, כגון קטאן: משחקי הכס, קטאן: עליית שבט האינקה, וקטאן: גיבורי החלל שאינם דורשים את משחק הבסיס. קטאן ג'וניור הוא גרסה לילדים, שמפשט את המשחק משמעותית.
הסוג האחרון של הרחבות הן הרחבות קטנות, שבעיקר מוסיפים תרחישים חדשים למשחק.


== פרסים ==
המשחק זכה במספר פרסים:

ב-1995 נבחר כ'משחק השנה' (Spiel des Jahres) בגרמניה, וכן זכה בפרס הראשון בתחרות המשחקים Deutscher Spiele Preis.
ב-1996 זכה בפרס אוריגינס עבור משחק השנה המבוסס על פנטזיה או מדע בדיוני.
ב-2005 התקבל להיכל התהילה של Games כתב עת אמריקני המוקדש למשחקים Games Magazine Hall of Fame.


== קטאן בישראל ==

בישראל נערכים במהלך השנה מספר טורנירים של קטאן. אליפות קטאן שמתבססת על המשחק הרגיל שמתקיימת כל שנה באוגוסט בדרקוניקון החל משנת 2012 ואירוע חנוקטאן שמאורגן בידי הקוביה משחקים שאירע לראשונה בפסח 2018, אך היום מתרחש בחנוכה בגני התערוכה, ובו משתמשים בגרסה מיוחדת של קטאן - Catan Big Game.


== קישורים חיצוניים ==

 אתר האינטרנט הרשמי של המתיישבים של קטאן (באנגלית)
 אתר האינטרנט הרשמי של המתיישבים של קטאן (בגרמנית)
עמר כהן, ‏המלחמה על 10 הנקודות: רשמים מאליפות ישראל הראשונה בקטאן, באתר דבר העובדים בארץ ישראל, 3 באפריל 2018
מדריך וסקירה למשחק המתיישבים של קטאן
הסבר וחוות דעת מצולמת, ב"משחקי לוח בירושלים"


== הערות שוליים ==