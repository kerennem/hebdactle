המשחקים הפאראלימפיים (מכונים גם אולימפיאדת הנכים או פאראלימפיאדה, באנגלית: Paralympic Games) הם אירוע רב-ענפי בינלאומי, בו מתחרים ספורטאים עם מוגבלויות. המשחקים הפאראלימפיים העיקריים נערכים בקיץ מדי ארבע שנים, כשמשחקי החורף, המצומצמים יחסית, נערכים שנתיים אחרי כל קיץ פאראלימפי, בחורף, בסמוך ואחרי המשחקים האולימפיים, ובחסות הוועד הפאראלימפי הבינלאומי.
השם, "המשחקים הפאראלימפיים", מבוסס על המילה היוונית Paraplegia = שיתוק בחלק התחתון של הגוף; לאחר זמן, ומשהתברר כי לא כל המתחרים הם נפגעי שיתוק, שונה מקור המונח מיוונית, והוא מתבסס כיום על המילה פארא = ליד, ליד המשחקים האולימפיים.


== היסטורית המשחקים ==


=== משחקי סטוק מנדוויל ===
שורשי המשחקים הפאראלימפיים בתחרויות ספורט שארגן סר לודוויג גוטמן בשנת 1948 והשתתפו בהם לוחמי מלחמת העולם השנייה שסבלו מפגיעה בעמוד השדרה. התחרויות הפכו לאירוע שנתי שנקרא "משחקי סטוק מנדוויל" (על-שם בית החולים שבו נערכו). בשנת 1952 השתתפו בתחרויות גם מתחרים מהולנד, ובכך קיבלו התחרויות צביון בינלאומי.


=== אירועים משמעותיים בתולדות משחקים ===
התחרויות הראשונות בסגנון אולימפי לספורטאים נכים נערכו ברומא, 1960, בסמוך לאולימפיאדה שנערכה שם. לראשונה, לא היו מיועדים המשחקים אך ורק לחיילים משוחררים, אלא לכלל נפגעי עמוד השדרה, ובתנאי שהספורטאים יישובים בכיסאות גלגלים. בתחרויות אלה השתתפו 400 ספורטאים מ-23 מדינות. באולימפיאדת הנכים טורונטו (1976) הוחלט להוסיף למשחקים קטגוריות נכות נוספות, ולאפשר למגוון רחב יותר של בעלי לקויות לקחת חלק במשחקים, בטורניר זה השתתפו כבר 1,600 ספורטאים מ-40 מדינות שונות.אבן דרך נוספת בתולדות המשחקים הייתה באולימפיאדת הנכים סיאול (1988). היה זה הטורניר הראשון אשר התקיים מיד לאחר הטורניר האולימפי תוך שימוש במתקניו. גם במשחקים שבאו לאחריו, בברצלונה (1992) ובאטלנטה (1996) נעשה שימוש כזה בפועל בטרם הוסכם הנושא באופן רשמי בין הוועד הפאראלימפי הבינלאומי למקבילו האולימפי בשנת 2001.
במשחקים הפאראלימפיים ה-12, שהתקיימו באתונה בספטמבר 2004, השתתפו 3,846 ספורטאים מ-145 מדינות, שהתחרו ב-19 ענפי ספורט. במשחקים הפאראלימפיים ה-13, שהתקיימו בבייג'ינג ב-2008, השתתפו 4,200 ספורטאים מ-145 מדינות שונות - שיא של משתתפים עד היום.


== ענפי הספורט ==


=== משחקי הקיץ ===
במשחקי הקיץ הפאראלימפיים קיימים 22 ענפי ספורט.


=== משחקי החורף ===
במשחקי החורף הפאראלימפיים קיימים 5 ענפי ספורט.


== ישראל במשחקים הפאראלימפיים ==
 ערך מורחב – ישראל במשחקים הפאראלימפייםישראל משתתפת במשחקי הקיץ הפאראלימפיים מראשיתם, וספורטאיה זוכים להישגים נאים ומדליות רבות. ישראל אירחה את אולימפיאדת הנכים השלישית בתל אביב בשנת 1968, ובאותה שנה הגיעה למקום השלישי עם 18 מדליות זהב, 21 כסף ו-23 ארד. גם באולימפיאדה החמישית בטורונטו בשנת 1976 הגיעה ישראל למקום השלישי עם 40 מדליות זהב, 13 כסף ו-16 ארד. נבחרות ישראל בכדורסל נכים זכתה במדליית זהב ארבע פעמים, פעמיים ניצחה נבחרת הנשים (1968 ו-1976) ופעמיים ניצחה נבחרת הגברים (1968 ו-1980).


== ראו גם ==
ספיישל אולימפיקס
ספורטאי ספורט נכים
נגישות
שחייה במשחקים הפאראלימפיים
משחקי אינוויקטוס


== קישורים חיצוניים ==

 אתר האינטרנט הרשמי של המשחקים הפאראלימפיים (באנגלית ובספרדית)
הספורטאים הפראלימפיים: "אנחנו לא נכים", באתר "כלכליסט"
יאיר צוקר, ‏מתי נתחיל להתייחס לספורטאים הפרלימפיים כספורטאים, ולא כנכים?, באתר דבר העובדים בארץ ישראל, 19 בספטמבר 2016
ליאור ברטל, ‏במשחקים האלה כולם מנצחים, באתר דבר העובדים בארץ ישראל, 16 באוגוסט 2021
אברהם תשובה, תכינו מקום למדליות. הסגל הישראלי למשחקים הפראלימפיים, באתר ynet, 17 בספטמבר 2004
"ועכשיו, לדבר האמיתי", באתר zooza
ספורט הנכים התחרותי - מתפיסה שיקומית חברתית לספורט הישגי, מאת ד"ר רון בולוטין
איימי מולינס – על ריצה 
המשחקים הפאראלימפיים, באתר אנציקלופדיה בריטניקה (באנגלית) המשחקים הפאראלימפיים, ברשת החברתית פייסבוק
 המשחקים הפאראלימפיים, ברשת החברתית טוויטר
 המשחקים הפאראלימפיים, ברשת החברתית אינסטגרם
 המשחקים הפאראלימפיים, ברשת החברתית טיקטוק
 המשחקים הפאראלימפיים, סרטונים בערוץ היוטיוב
  גלעד קוולרצ'יק, תיעוד מהמשחקים בטוקיו 2020, בלוג צילום, באתר הארץ, 10 באפריל 2022


== הערות שוליים ==