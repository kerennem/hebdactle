טייגה המכונה גם יער בוריאלי (מהשפה המונגולית - "יער ללא סוף") היא ביומה האופיינית ביערות המחטים שלה, באסיה ובצפון אמריקה.
הטייגה נמצאת במיקום צפוני תת-ארקטי, בסביבה ביוגאוגרפית קרה מאוד ולחה, בה רוב הצמחים הם מחטניים כמו אשוחית, ארזית, אורן ואשוח, המותאמים לאקלים הקר. ישנם בה גם עצים רחבי עלים כמו תרזה, צפצפה רעדנית וערבה. אדמת ביצה על צמחייתה האופיינית רווחת גם היא באזור, והיא מכסה שטחים פנימיים בקנדה ובצפון רוסיה. אזורי הטייגה הם אחד ממקורות החמצן הגדולים של כדור הארץ.
בטייגה חיים מינים רבים של ציפורים (בהם הקיכלי הסיבירי , קיכלי לבן  וקיכלי שחור צוואר ) הנודדות לאזור כדי לנצל את ימי הקיץ הארוכים בו ומזון החרקים השופע בעונה זו.
בטייגה חיים הרבה מיני עופות אוכלי זרעים, אוכלי כל וניזונים מפגרים או מטרף חי אשר נשאר באזור בחורף. נמנים עמם מיני צלוב מקור, עיט זהוב, עורבים ועקב מכנסיים.
עם החורפים הקשים באזור יכולים להתמודד יונקים מעטים יחסית, בהם האייל הקורא, האייל הסיבירי, צפיר הקורדילרים, כבש דאלי, כבש השלג, מושק סיבירי, שונר צפוני, שונר קנדי, הבונה, ארנבת השלג, הלמינג, הקאריבו ומספר מינים של משפחת הסמוריים כמו הגרגרן ודלק האורן.
יערות האורנים רחבי הידיים הם הומוגניים מאוד, כיוון שכאשר מחטי האורן נופלות הן "חונקות" את האדמה ולא מאפשרות מעבר חמצן, ובכך נמנעת התפתחות צמחים אחרים. קיימת סברה שבשל החומציות שבמחטי האורן, צמחים נוספים לא גדלים על הקרקע סביבו, אך זוהי טענה חסרת בסיס.[דרוש מקור]כמות המשקעים עומדת על 400–850 מ"מ בשנה בצורת גשם, שלג וערפל.
הטייגות הגדולות בעולם הן הטייגה הסקנדינבית-רוסית, הטייגה המזרח סיבירית והטייגה הקנדית.


== ראו גם ==
טונדרה


== קישורים חיצוניים ==
על הטייגה, מתוך WWF
הטייגה הקנדית
טייגה, באתר אנציקלופדיה בריטניקה (באנגלית)
הארזים הצלצלניים של רוסיה