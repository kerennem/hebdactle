שביט האלי, המסומל באופן רשמי כ-1P/Halley, הוא שביט מחזורי מפורסם שזמן ההקפה שלו סביב השמש עומד על 75.3 שנים[דרושה הבהרה]. כששביט האלי מתקרב לשמש הבהירות נראית שלו עולה באופן ניכר והוא נראה בעין בלתי מזוינת. חלק מהפעמים שבהם ביקר שביט האלי במערכת השמש הפנימית זכו לתיאורים מפורטים על ידי אסטרונומים ועל ידי צופים לא מקצועיים.
השביט נקרא על שמו של אדמונד האלי, הראשון להכיר בכך שההופעות הקודמות המתועדות של שביט, הן בעצם הופעות של אותו שביט, ומי שאף חזה את שנת הופעתו הבאה.


== הרכב ==
שביט האלי נחקר ב-1986 על ידי הגשושית ג'וטו שנשלחה על ידי סוכנות החלל האירופית והתקרבה למרחק של 596 ק"מ מפני השביט. הגשושית גילתה שפני השטח של השביט עשירים בפחמן. מתוך החומר שנפלט מהשביט, 80% הם מים, 10% פחמן חד-חמצני, ו-2.5% תערובת של מתאן ואמוניה. פחממנים, ברזל ונתרן נמצאו בכמויות מזעריות, כמו גם גז ציאנוגן.


== היסטוריה מוקדמת ==
לאחר שהאלי הבין כי מאפייני השביט של 1682 היו כמעט זהים למאפייני השביטים שהופיעו ב-1531 (אותם תיעד פטרוס אפיאנוס) ו-1607 (אותם תיעד יוהאנס קפלר בפראג), הוא הסיק ששלושת השביטים היו בעצם אותו גרם שמימי שחזר כל 76 שנה. לאחר הערכה גסה של הסטיות במסלולו שהשביט יצבור בשל השפעת משיכת הפלנטות, בספרו Synopsis Astronomia Cometicae ‏ (1705), הוא ניבא כי השביט ישוב בשנת 1757. נבואתו אכן התגשמה, אף על פי שהשביט לא נראה עד 1758 והגיע לפריהליון שלו רק במרץ 1759. כוח המשיכה של צדק ושבתאי גרמו לסטיה של 618 יום, כפי שחישבו המתמטיקאים הצרפתים Alexis Clairault, Joseph Lalande , ו-Nicole-Reine Lepaute לפני שובו. האלי לא זכה לראות את שובו של השביט: הוא נפטר בשנת 1742.
חישוביו של האלי איפשרו למצוא את רישומי הופעותיו הקודמות של השביט בעבר:

כשהשביט הגיע בשנת 1456, הוא עבר קרוב מאוד לכדור הארץ. זנבו נמשך לאורך יותר מ-60° מהרקיע, בצורת חרב מעוקלת.
בשנת 1066 השביט נחשב לאות: מאוחר יותר באותה שנה נהרג הרולד השני בקרב הייסטינגס. השביט תועד בשטיח באייה, והעדויות שנשתמרו מאז אומרות כי השביט נראה גדול פי ארבעה מנוגה, ואורו זהר בכרבע מעוצמת האור המוחזרת מהירח.
חישובים הראו כי השביט עבר במרחק של 0.03 יחידות אסטרונומיות מכדור הארץ בשנת 837.
סברה מקובלת היא כי הופעת השביט בשנת 12 לפנה"ס הייתה מה שמתואר ככוכב בית לחם. הצייר ג'וטו ככל הנראה ראה את השביט בשנת 1301 והציור שלו שכולל את כוכב בית לחם המתאר את סצנת הולדת ישו בקפלת ארנה, שהושלם בשנת 1305, מתאר את הופעת השביט.
יש הסוברים שדברי רבי יהושע בן חנניה בתלמוד הבבלי (מסכת הוריות): "כוכב אחד לשבעים שנה עולה ומתעה את הספנים" מתייחסים לביקור השביט בשנת 66.


== בעת החדשה ==
בעת החדשה הופיע שביט האלי בשנים 1531, 1607, 1682, 1759, 1835, 1910 ו-1986.
הופעת השביט בשנת 1910 לבשה משמעויות רבות בשל מספר סיבות: זו הייתה הפעם הראשונה שהשביט הופיע לאחר המצאת הצילום. המעבר היה קרוב יחסית לכדור הארץ, מה שהפך את השביט למראה מרהיב. ואכן, ב-19 במאי עבר השביט על פני דיסקת השמש, וכדור הארץ עבר דרך זנבו. רבים חששו ממעבר זה שכן היה ידוע שהזנב מכיל גז ציאנוגן רעיל. עם זאת, הגז הפך כל כך דליל באטמוספירה, כך שלא נגרם שום נזק מהמעבר דרך הזנב.
בשנת 1986 הופעתו של השביט לא הייתה מוצלחת מבחינת הצופים על כדור הארץ: השביט לא זהר בעוצמה כמו במעברים קודמים, וזיהום האור מהערים גרם לכך שרוב האנשים בכלל לא ראו את השביט. עם זאת, נשלחו מספר רכבי חלל לעבר השביט. הבולט שבהם היה רכב החלל ג'וטו, שנשלח על ידי סוכנות החלל האירופית, ועבר ליד גרעין השביט. עוד נשלחו וגה 1  ו-וגה 2 (תוכנית וגה) על ידי ברית המועצות, ושתי חלליות יפניות - Suisei ו-Sakigake.
שביט האלי צפוי להופיע שוב בשנת 2061.


== תאריכי פריהליון ==

את שביט האלי ניתן בדרך כלל לראות בעין בלתי מזוינת במשך מספר חודשים בתקופת הימצאו בפריהליון. השביט הגיע לפריהליון בתאריכים הבאים:

25 במאי 240 לפנה"ס
12 בנובמבר 164 לפנה"ס
6 באוגוסט 87 לפנה"ס
10 באוקטובר 12 לפנה"ס
25 בינואר 66
22 במרץ 141
17 במאי 218
20 באפריל 295
16 בפברואר 374
28 ביוני 451
27 בספטמבר 530
15 במרץ 607
2 באוקטובר 684
20 במאי 760
28 בפברואר 837
18 ביולי 912
5 בספטמבר 989
20 במרץ 1066
18 באפריל 1145
28 בספטמבר 1222
25 באוקטובר 1301
10 בנובמבר 1378
9 ביוני 1456
26 באוגוסט 1531
27 באוקטובר 1607
15 בספטמבר 1682
13 במרץ 1759
16 בנובמבר 1835
20 באפריל 1910
9 בפברואר 1986האלי חזוי לחזור בתאריכים הבאים:

28 ביולי 2061
27 במרץ 2134


== שביט האלי בספרות ==
ספרו של ארתור סי. קלארק 2061: Odyssey Three כולל תיאור מפורט של משימה מאוישת לשביט האלי.
בספרם של גרגורי בנפורד ודייוויד ברין Heart of the Comet (1987), צוות רב-לאומי מיישב את שביט האלי ובונה שטח מחיה בתוך מעטה הקרח שלו.
כמו כן, שביט האלי מופיע בשיר "Second Chance" של "Shinedown"
בספרו של אייזיק אסימוב (1985) Asimov's Guide to Halley's Comet
השביט המדובר מוזכר גם בשיר של בילי אייליש שאף נקרא על שמו- ״Halley’s Comet״ שיצא באלבומה ״Happier Than Ever״ ב-2021


== שביט האלי בתרבות פופולרית ==
בפרק השלישי במספר של הסדרה מנהרת הזמן-"סוף העולם" מגיעים טוני ודאג אל שנת 1910 ונאלצים לשכנע את אזרחי העיר שהשביט לא מבשר על סוף העולם כדי שייחלצו לעזרת כורים הלכודים במכרה שקרס.


== קישורים חיצוניים ==

שביט האלי, באתר אנציקלופדיה בריטניקה (באנגלית)


== הערות שוליים ==