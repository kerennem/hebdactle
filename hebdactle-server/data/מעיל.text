מְעִיל הוא בגד עליון, המיועד לכיסוי פלג הגוף העליון או לגוף כולו. למעיל יש תמיד שרוולים (בניגוד לשכמיה) ולעולם אין לו מכנסים (בניגוד לחליפת סקי כגון חרמונית). המעיל יכול להיות עשוי ממגוון חומרים. המעיל הוא בגד הנלבש אך ורק מחוץ לבית.
המעיל מורכב בדרך כלל מביטנה, שהוא הבד הקרוב לגוף הלובש ובד חיצוני שהוא בדרך כלל עמיד לרטיבות, הוא הנראה מבחוץ ועל כן הוא בעל צבע ודוגמה נאים. בין הבטנה לבד החיצוני נמצא לרוב ריפוד מבודד. ישנם מעילים הקרויים על שם הבד החיצוני כמו מעיל פרווה או מעיל עור.
יש מעילים המיועדים להגן על הגוף מפגיעה פיזית או מתנאים קיצוניים אחרים, כגון מעיל אופנוענים המשלב הגנה מרוח עזה וריפוד מפני נפילה וחיכוך עם הכביש.
מעילים יכולים גם להעיד על השתייכות לקבוצה או על מעמד מסוים כגון: מעילי שרד המהווים חלק מתלבושת רשמית של קצינים או נושאי תפקיד ממלכתי או דתי. או קפוטה - מעיל ארוך, לרוב בצבע שחור, שאותו נוהגים ללבוש יהודים חסידים בכל ימות השנה. בעבר היה נהוג גם "מעיל סטודנטים" (מעיל צמר באורך הברך, לרוב משובץ, ללא ריפוד) שאפיין קבוצת אוכלוסייה זו ו"מעיל שחור ארוך" ("טרנץ'", כנ"ל, אך שחור) שאפיין בלשים בסרטי קולנוע.
ככלל לבישת מעיל מעידה על מעמד חברתי. אנשי המעמדות הנמוכים שוהים יותר זמן בחוץ, בעוד אנשי המעמד הגבוה נעזרים בכלי רכב פרטי העומד לרשותם ואינם נאלצים לשהות זמן רב באוויר הקר ולהיחשף לתנאי מזג אוויר קיצוניים. כך מעיליהם של אנשי המעמד הגבוה קלים יותר ומהווים פריט אופנה יותר מאשר פריט הגנה. מעיליהם של אנשי מעמד הפועלים הם פרקטיים יותר[דרוש מקור].
היותו של המעיל בגד מגן גדול ועבה גורמת לכך שהתנועה בו עלולה להיות מסורבלת. במיוחד אמורים הדברים לגבי אנשים השוהים זמן רב בחוץ כחלק מפעילותם כחיילים, פועלים וכדומה. לפיכך, התקדמות הטכנולוגיה פועלת לכיוון של הפיכת המעיל לקל-משקל, גמיש, עמיד ונוח יותר. נעשה שימוש בבדים וסיבים סינתטיים ליצירת מעילים שרמת ההגנה שלהם מפני הקור לא תבוא על חשבון עובי וסירבול (כפי שקורה במעילים מחומרים טבעיים כצמר, מילוי נוצות וכדומה). כך תופס מקום אריג הפליס כפתרון ליצירת מעילים מודרניים.


== סוגי מעילים ==
סוגי מעילים רבים מותאמים להגנה על הגוף מפגעי מזג אוויר קר בסביבות שונות (מעיל גשם, מעיל רוח, מעיל לטמפרטורות נמוכות).


=== מעיל רוח ===
 ערך מורחב – מעיל רוחמעיל רוח הוא מעיל דק שמגן מפני קירור הרוח ומפני גשם דק. הוא עשוי לרוב מבד סינתטי עמיד למים ובמקרים רבים הוא יכלול גם כובע. חלקים שונים (כגון קצות השרוולים) יכולים להיות גמישים כדי לעזור מההגנה מהרוח.


=== דובון ===
 ערך מורחב – דובון (מעיל)מעיל דובון הוא מעיל עמיד, מרופד, בעל בטנה מניילון וכיסוי בד חיצוני אטום למים שביניהם שכבת מילוי מבודדת מסיבים סינתטיים. למעיל כובע (קפוצ'ון). המעיל מתאים לשוהים בחוץ זמן ארוך בימים קרים כגון חיילים ופועלים. שמו הרשמי ברישומי האפסנאות: "מעיל מארב מרופד". נקרא "דובון" עקב גִזרתו העבה המקנה ללובש אותו מראה מגושם, מנופח ודמוי דוב.


=== justaucorps ===
justacorps או justaucorps הוא מעיל ברך רחב וארוך מן המאה ה-18 לספירה-האזרחית שנפוץ בעיקר בקרב אצולת יבשת אירופה. המילה "justaucorps" היא גם שם נוסף או כינוי לבגד גוף.


=== שמלת מעיל ===
 ערך מורחב – שמלת מעיל


== המעיל במקורות ==
המעיל היה אחד מבגדי הכהונה אותם לבש הכהן גדול בבית המקדש.
מלבד זאת מופיע המעיל במקרא כבגד חשוב שלבשו אותו מלכים, נסיכים ואנשים חשובים נוספים.

על שמואל הנביא מספור שאמו הייתה עושה לו מעיל כל שנה: ”וּמְעִיל קָטֹן תַּעֲשֶׂה לּוֹ אִמּוֹ וְהַעַלְתָה לוֹ מִיָּמִים יָמִימָה בַּעֲלוֹתָהּ אֶת אִישָׁהּ לִזְבֹּחַ אֶת זֶבַח הַיָּמִים“ (שמואל א' פרק ב' פסוק י"ט), וגם אחרי מותו נאמר שבעלת האוב מעין דור ראה אותו כ: ”אִישׁ זָקֵן עֹלֶה וְהוּא עֹטֶה מְעִיל“ (שמואל א' פרק כ"ח פסוק י"ד)
על שאול המלך מסופר שהיה לבוש במעיל: ”וַיָּקָם דָּוִד וַיִּכְרֹת אֶת כְּנַף הַמְּעִיל אֲשֶׁר לְשָׁאוּל בַּלָּט“ (שמואל א פרק כ"ד, פסוק ד').
על דוד המלך מסופר שהיה לבוש במעיל: ”וְדָוִיד מְכֻרְבָּל בִּמְעִיל בּוּץ“ (דברי הימים א פרק ט"ו, פסוק כ"ז).
על יהונתן בן שאול מסופר שהיה לבוש במעיל: ”וַיִּתְפַּשֵּׁט יְהוֹנָתָן אֶת הַמְּעִיל אֲשֶׁר עָלָיו וַיִּתְּנֵהוּ לְדָוִד“ (שמואל א פרק י"ח, פסוק ד').
על תמר בת דוד מסופר שהייתה לבושה במעיל: ”וְעָלֶיהָ כְּתֹנֶת פַּסִּים כִּי כֵן תִּלְבַּשְׁןָ בְנוֹת הַמֶּלֶךְ הַבְּתוּלֹת מְעִילִים“ (שמואל ב פרק י"ג, פסוק י"ח).כבגד עוטף ומחמם יש למעיל גם משמעות רוחנית כגון בפסוק:

גם הכיסוי לספר תורה מכונה "מעיל".


== תחליפי מעילים ==
יש אנשים שמעדיפים ללבוש גלימה, שכמיה. פונצ'ו או צעיף גדול במקום המעיל המסרבל את תנועותיהם. היו תקופות שרק אצילים, אנשי כמורה או עשירים יכלו להרשות לעצמם קנית מעיל. בעוד העניים הסתפקו בצעיפים גדולים ועוטפים.


== מיחזור משביח למעילים ==
עם קום המדינה נפוץ בארץ השיר 'גלגולו של מעיל' מאת קדיה מולודובסקי. המעיל עובר מיד ליד במשפחה ומדי פעם גורעים ממנו קטע פגום. מעילים תמיד היו בגד יקר מאוד. לכן הורישו או שינו אותם, שינו את צבעם או השתמשו בבדים שלהם למשהו אחר. מעילי גברים הפכו למעילי נשים.


== קישורים חיצוניים ==
סהר שלו ואייל דה-ליאו, עכבר העיר אונליין, מועדון הג'נטלמנים | גלגולו של מעיל, באתר הארץ, 30 באוקטובר 2009


== הערות שוליים ==