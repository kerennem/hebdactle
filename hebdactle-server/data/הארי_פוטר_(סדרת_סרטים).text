הארי פוטר (באנגלית: Harry Potter) היא סדרת סרטי קולנוע בריטית-אמריקאית פופולרית, המבוססת על שבעת ספרי "הארי פוטר" מאת הסופרת הבריטית ג'יי קיי רולינג. הסדרה מונה שמונה סרטים, מאחר שהסרט השביעי פוצל לשני סרטים באורך מלא.
הזיכיון על הסרטים נמצא בחזקתה של חברת האחים וורנר, והמפיק הראשי הוא דייוויד היימן. שלושת השחקנים הראשיים בסדרה הם דניאל רדקליף, רופרט גרינט ואמה ווטסון, המגלמים (בהתאמה) את דמויותיהם של הארי פוטר, רון ויזלי והרמיוני גריינג'ר. נכון לאוגוסט 2016, סדרת הסרטים נמצאת במקום השלישי מבחינת הכנסות בהיסטוריה של הקולנוע (אחרי היקום הקולנועי של מארוול ומלחמת הכוכבים) אם לא מתחשבים באינפלציה, ונכון ל-2021 הניבה הכנסות של כשבעה מיליארד דולרים. כל סרטי הסדרה נמצאים, נכון ל-2021, ברשימת 50 הסרטים המכניסים ביותר (אם לא מתחשבים באינפלציה), כשהבכיר מביניהם הוא החלק השני של הסרט השביעי שנמצא במקום השביעי מבחינת ההכנסות.
צילומי הסרט הראשון החלו באוקטובר 2000, והצילומים האחרונים של סצנת האפילוג הסתיימו ב-21 בדצמבר 2010, ארבע שנים בדיוק לאחר התאריך שבו חשפה רולינג באתרה האישי את שמו של הספר האחרון בסדרה - הארי פוטר ואוצרות המוות.
הסרט האחרון שיצא במסגרת הסדרה הוא החלק השני של הארי פוטר ואוצרות המוות ביולי 2011, והוא הסרט היחיד בסדרה שזכה להכנסות של למעלה ממיליארד דולר ממכירת כרטיסים בקופות. זיכיון הסרטים מדורג במקום השלישי ברשימת הזיכיונות שוברי הקופות הגדולים בכל הזמנים.
חמישה סרטי פריקוול של הסדרה עתידים לצאת, אשר עלילתם מתרחשת 70 שנה לפני תקופת העלילה של הארי פוטר. הראשון מביניהם, חיות הפלא והיכן למצוא אותן, יצא לאקרנים ב-18 בנובמבר 2016.


== סיכום סדרת סרטים ==


== הגיית הרעיון לסרטים ==
בשלהי 1997 התקבל במשרדו הלונדוני של המפיק דייוויד היימן עותק של הארי פוטר ואבן החכמים, ספרה הראשון של רולינג שפורסם זה מכבר. הספר לא זכה לעדיפות רבה בהתחלה, אך כעבור זמן מה גילתה אותו אחת המזכירות במשרד, והעבירה אותו להיימן עם ביקורת חיובית. היימן, שבתחילה הסתייג מאוד משם הספר, השתכנע לקרוא את הספר בעצמו. הוא התרשם מאוד מעבודתה של רולינג, והחל את התהליך של יצירת סדרת הסרטים שתהפוך למכניסה ביותר בהיסטוריה של הקולנוע.
תמיכתו הנלהבת של היימן הובילה לכך שב-1999 מכרה רולינג את הזכויות להפקת סרטי קולנוע בעבור ארבעת הספרים הראשונים לחברת האחים וורנר, תמורת סכום של כמיליון לירות שטרלינג (כ-2 מיליון דולר אמריקני באותה עת). אחת מהדרישות העיקריות של רולינג הייתה שהשחקנים העיקריים בסרטים יהיו בריטים, אם כי היא התירה את השתתפותם של שחקנים אירים כגון ריצ'רד האריס בתפקיד אלבוס דמבלדור, וכן את הכללתם של שחקנים צרפתים ומזרח אירופאים בסרט הרביעי, שבו מוזכרות דמויות המגיעות ממקומות אלה. רולינג הסתייגה ממכירת הזכויות כיוון שלדבריה לא היה ברצונה להעניק לאחים וורנר את השליטה על חלקו האחרון של הסיפור באמצעות מכירת הזכויות על הדמויות, דבר שהיה מאפשר לחברת ההפקה להכין סרטי המשך שאינם מבוססים על עבודתה.
אחד מהבמאים הראשונים שהיה מועמד לביים את הסרט הראשון היה סטיבן ספילברג, אך הוא סירב. ספילברג רצה שהעיבוד הקולנועי לספר יהיה סרט אנימציה, כשהשחקן האמריקני היילי ג'ואל אוסמנט ידבב את דמותו של הארי. ספילברג חיווה את דעתו כי הסרט יהיה רווחי מאוד, והדבר אף יתרחש בקלות רבה. רולינג, במדור Rubbish Bin‏, הכחישה כי הייתה השפעה על בחירת במאי הסרטים, וכתבה "כל מי שחושב שאני יכולתי (או רציתי) להטיל עליו [ספילברג] וטו צריך לבדוק את העט-צטט-אותך שלו". לאחר עזיבת ספילברג החל משא ומתן עם מספר במאים, בהם כריס קולומבוס, טרי גיליאם, ג'ונתן דמי, מייק ניואל, אלן פארקר, וולפגנג פיטרסן, רוב ריינר, טים רובינס, בראד ספילברג ופיטר ויר. פיטרסן וריינר ויתרו על התפקיד במרץ 2000, והמועמדים הסופיים היו ספילברג, קולומבוס, פארקר וגיליאם. רולינג נטתה לטובתו של גיליאם. אולם, ב-28 במרץ 2000 מונה קולומבוס לבמאי הסרט הראשון, ובנימוקים להחלטתה הודיעה חברת האחים וורנר כי החלטתם הושפעה מעבודתו בסרטים שכחו אותי בבית וגברת דאוטפייר.

סטיב קלובס נבחר על ידי החברה כתסריטאי הסרט הראשון. הוא תיאר את עיבוד הספר כמשימה קשה, וטען כי שני הספרים הבאים בסדרה, הארי פוטר וחדר הסודות והארי פוטר והאסיר מאזקבאן, היו קלים יותר לעיבוד. קלובס קיבל מספר תקצירי ספרים שהיו מועמדים לעיבוד קולנועי, והספר הראשון היה היחיד מביניהם שמשך את תשומת לבו. כאשר ניהל את המשא ומתן עם האחים וורנר טען קלובס כי הסרט חייב להיות בריטי, וכן להיות נאמן לרוח הספר ולדמויותיו. תפקידו של היימן כמפיק הסרט אושר. רולינג זכתה לשליטה רבה על תהליך יצירת הסרט, הסדר שלא נתקל בהתנגדותו של קולומבוס.
תוכניתם המקורית של האחים וורנר הייתה להוציא את הסרט לאקרנים בסוף השבוע של 4 ביולי 2001, כך שנותר חלון זמן קצר מאוד להפקה שהוביל לפרישתם של חלק מהבמאים. בסופו של דבר, ובעקבות אילוצי הזמן, הוחלט להזיז את התאריך ל-16 בנובמבר 2001‏.


=== ליהוק השחקנים לתפקידים הראשיים של הארי, רון והרמיוני ===

בשנת 2000, לאחר חיפוש שנמשך שבעה חודשים, התגלה השחקן האנגלי דניאל רדקליף על ידי המפיק דייוויד היימן ועל ידי התסריטאי סטיב קלובס שישבו לפניו בהצגת תיאטרון. לימים תיאר היימן את המפגש הראשון במילים הבאות:

.
רדקליף ביסס את מעמדו כשחקן בהפקה של ה-BBC מ-1999 לספר "דייוויד קופרפילד", בה גילם את דמותו של קופרפילד בצעירותו. היימן שכנע את הוריו של רדקליף לאפשר לו להיבחן לתפקיד הארי פוטר. היימן ציין בריאיון ללוס אנג'לס טיימס כי "מבחן הבמה ההיסטורי" הזה יצא לאור כבונוס במהדורת DVD של אחד מהסרטים הבאים, ולבסוף הצילום הוסף למהדורת ה-DVD של הסרט הראשון שיצאה לאור ב-2009.
באותה שנה נבחרו השחקנים האנגלים הלא-ידועים באותה עת אמה ווטסון ורופרט גרינט מבין אלפי ילדים שנבחנו לתפקידי הרמיוני גריינג'ר ורון ויזלי, בהתאמה. לפני בחירתם הם שיחקו בעיקר במחזות בבתי הספר שלהם. גרינט היה בן 11 ואילו ווטסון הייתה בת 10 כאשר נבחנו לראשונה. רולינג תמכה מאוד במועמדותם של השלושה לתפקיד. ביחס לרדקליף אמרה כי הוא "המועמד המתאים ביותר לתפקיד הארי", ואמרה על כך לקולומבוס כי היא חשה שליהק לתפקיד הארי את "בנה האבוד".
כתב הלוס אנג'לס טיימס ג'ף בוצ'ר, שערך את הראיון שלעיל עם היימן, ציין כי ליהוק שלושת השחקנים הראשיים ”היה מרשים מאוד במבט לאחור. בחירת הטריו הייתה ללא ספק אחת מההחלטות הטובות ביותר בעשור האחרון בעסקי השעשועים... הם הפגינו חן רב ויציבות אל מול מעמד של ילדים כוכבי על“.


== הפקה ==
דייוויד היימן הפיק את כל סרטי הסדרה באמצעות חברת Heyday Films שבבעלותו, ואילו דייוויד בארון הצטרף לסדרה כמפיק בפועל החל מהסרט הרביעי, ומונה למפיק בשלושת הסרטים האחרונים. כריס קולומבוס היה אחד מהמפיקים בפועל של שני הסרטים הראשונים לצידם של מארק רדקליף ומייקל ברנתן, והחל מהסרט השלישי שימש כמפיק לצדם של היימן ורדקליף. ג'יי קיי רולינג, מחברת הספרים, נתבקשה לשמש מפיקה בסרט הרביעי, אך סירבה. היא כן שימשה כמפיקה בשני החלקים של הסרט השביעי. חברת Heydey Films וחברת Pictures‏ 1492 של קולומבוס שיתפו פעולה עם מספר חברות בהפקת הסרטים עד 2004. על הסרט השלישי היה האחרון שהופק על ידי החברה של קולומבוס, ולעומת זאת החברה של היימן המשיכה להפיק את סרטי הסדרה עד הסוף. הספר השביעי בסדרה, "הארי פוטר ואוצרות המוות", פוצל כאמור לשני חלקים על ידי חברת האחים וורנר על מנת לאפשר את הכללתם של פרטי עלילה רבים ככל האפשר. צילומי הסרט השביעי והאחרון נערכו בין תחילת 2009 לקיץ 2010, והשלמת הצילומים החוזרים הסתיימה ב-21 בדצמבר 2010; אירוע זה היה הסיום של צילומי סרטי הארי פוטר. היימן ציין כי אוצרות המוות צולם כסרט אחד במהלך הפקתו, אך יצא לאקרנים בשני חלקים באורך מלא.
אף שרוב סרטי הסדרה מתרחשים בממלכה המאוחדת ורוב השחקנים ממוצא בריטי, ההפקות עצמן הן למעשה בריטיות-אמריקאיות.


=== במאים ===
לאחר שכריס קולומבוס סיים את עבודתו על הסרט הראשון הוא נשכר לצורך בימוי הסרט השני, "הארי פוטר וחדר הסודות". הפקת הסרט השני החלה כשבוע לאחר יציאתו לאקרנים של הסרט הראשון. קולומבוס היה אמור לביים את כל שמונת הסרטים בסדרה, אך לא רצה לשמש כבמאי גם בסרט השלישי מאחר שתחושתו האישית הייתה כי מיצה את העבודה על הנושא. הוא פינה את תפקיד הבמאי לאלפונסו קוארון, שחשש בתחילה מבימוי הסרט כיוון שלא קרא אף אחד מהספרים או צפה בסרטים. לאחר שקרא את ספרי הסדרה שיצאו עד לאותה עת הוא שינה את דעתו וחתם על חוזה כיוון שחש הזדהות עם העלילה.
מייק ניואל נבחר לתפקיד הבמאי של הסרט הרביעי, "הארי פוטר וגביע האש", כיוון שהפקתו הייתה אמורה להתחיל לפני יציאת הסרט השלישי לאקרנים ברחבי העולם. במהלך הפקת הסרט ביקר המפיק דייוויד ייטס באולפני האחים וורנר, ליבסדן שבהם צולם הסרט על מנת לצפות בתהליך הצילום, כיוון שהוא יועד לתפקיד הבמאי בסרט הבא בסדרה - "הארי פוטר ומסדר עוף החול". ייטס ביים גם את הסרט השישי והסרט השביעי, ובכך היה לאדם היחיד שביים יותר מסרט אחד בסדרה מאז קולומבוס. במהלך סצנות החדירה למשרד הקסמים בסרט השביעי ביצע ייטס הומאז' לסרט "ברזיל" של טרי גיליאם, כיוון שהיה ידוע כי גיליאם היה בחירתה הראשונה של רולינג לתפקיד במאי הסרט הראשון. היימן תיאר את סגנון הבימוי של ייטס וטען כי הוא "במאי גדול עם חוש טוב למראה שממלא כל אחד מהפריימים באנושיות ובחמלה עבור דמויותיו". בראיון שנערך עמו ביוני 2011 ציין כריס קולומבוס את התפתחותה של סדרת הסרטים, וטען כי הקשר בין הארי פוטר, רון ויזלי והרמיוני גריינג'ר עובד למסך בצורה נאה מאוד, וכי ההתפתחות שקרתה בפועל תאמה את תקוותיו ביחס לדמויות הללו. לדבריו, דייוויד ייטס הצליח להביא את השחקנים לכדי ביצועים מצוינים.
היימן ציין גם את "נדיבות הבמאים" בכך שחשף כי "כריס הקדיש מזמנו לאלפונסו, אלפונסו הקדיש מזמנו למייק ומייק הקדיש מזמנו לדייוויד, והראה לו גרסה מוקדמת של הסרט, דיבר על משמעות העבודה בבימוי ואיך הם ניגשו לזה וכל מיני דברים קטנים נוספים שביכולתם להעביר הלאה. זו באמת סדרה שנוצרה בסביבה שיתופית ותומכת". דניאל רדקליף חקר את סגנון העבודה של כל הבמאים בסדרה, ואמר כי "הוא [דייוויד ייטס] לקח את הקסם מהסרטים שהוכנס על ידי כריס [קולומבוס] והטעם החזותי של כל מה שאלפונסו [קוארון] עשה ואת טבעו הבריטי העמוק והבומבסטי של הסרט שביים מייק ניואל, והוא הוסיף לזה את הטעם והריאליזם האישיים שלו, שייתכן ולא כל כך היו שם קודם לכן".
כל הבמאים, למעט כריס קולומבוס, שיחקו בהופעת קמאו בסרטים שבהם עבדו: אלפונסו קוארון הופיע בפונדק שלושת המטאטאים בסרט השלישי; מייק ניואל נשמע למשך זמן קצר במכשיר הרדיו בביתו של פרנק ברייס בסרט הרביעי; דייוויד ייטס מופיע כקוסם באחת מהתמונות הקסומות בסרט החמישי. גם דייוויד היימן ערך הופעת קמאו, כשהופיע בתור קוסם בתמונה קסומה ב-DVD של הסרט השלישי.


=== תסריטים ===
סטיב קלובס כתב את התסריטים לכל סרטי הסדרה למעט הסרט החמישי, שהתסריט שלו נכתב על ידי מייקל גולדנברג. תפקיד זה ניתן לגולדנברג עקב פציעת עקב של קלובס בתחרות החלקה על הקרח. קלובס קיבל עזרה מרולינג, שנתנה לו לעיתים חופש יצירתי רב. רולינג ביקשה מקלובס להיות נאמן לספרים, ובכך לאפשר לעלילה ולנימה של כל סרט להתאים לאלו של הספר המקביל, תוך ביצוע השינויים המתחייבים מהשימוש במדיה קולנועית, וכן מגבלות הזמן והתקציב.
בריאיון עם אנשי האתר FirstShowing.net הסביר דייוויד היימן את תהליך העיבוד של הספרים השונים לסרטים. לדבריו, רולינג הבינה את השוני בין ספרים לסרטים והייתה התמיכה הטובה ביותר שמפיקי הסרטים יכלו לקוות לה. לרולינג ניתן מעמד של מפקחת-על על התסריטים, שנדונו ועובדו בדיונים בין הבמאי למפיקים. היימן טען בראיון זה כי קלובס היה איש המפתח בתהליך כיוון שהוא זה ש"שבר" את הספרים והוציא מעלילת הסרטים את מה שהיה צורך להוציא כדי להגשים את מטרת יוצרי התסריטים להתמקד במסעו של הארי, ובכך לתת לסרטים מבנה מוגדר. היימן ציין גם כי חלק ממעריצי הסדרה לא הבינו במלואו את תהליך העיבוד לסרט קולנוע, וכי יוצרי הסרט דווקא כן היו מעוניינים לכלול בו את כל האלמנטים העלילתיים המופיעים בספרים, אם כי נאלצו שלא לעשות זאת מהסיבות שצוינו לעיל.


=== חברים נוספים בצוות ההפקה ===
המעצב האמנותי (Production designer) לאורך כל שמונת הסרטים היה סטיוארט קרייג, שנעזר בסטפני מקמילן בתהליך היצירה של תפאורות מורכבות וגדולות ממדים כגון משרד הקסמים, חדר הסודות, אחוזת מאלפוי וקווי המתאר של מערת ההורקראקס שנוצרה באמצעות CGI. מאחר שהספרים התפרסמו תוך כדי העבודה על הסרטים נאלץ קרייג לבנות מחדש חלק מהתפאורות עבור הסרטים העתידיים ולשנות את העיצוב של טירת הוגוורטס.
שישה אנשים שימשו בתפקיד הצלם הראשי: ג'ון סיל צילם את הסרט הראשון, רוג'ר פראט את השני והרביעי, מייקל סרסין את השלישי, סלבומיר אידזיאק את החמישי, ברונו דלבונל את השישי, ואדוארדו סרה את השביעי ואת השמיני. דלבונל היה מועמד לעבוד גם על שני חלקי הסרט השביעי, אך סירב ואמר כי הוא חושש לחזור על עצמו. עבודתו של דלבונל בסרט השישי זיכתה את הסדרה במועמדות היחידה לפרס אוסקר עבור הסינמטוגרפיה הטובה ביותר.
במקביל לשינויים התכופים באיוש תפקיד במאי הצילום עבדו חמישה אנשים כעורכי הסרט בפוסט פרודקשן של הסדרה: ריצ'רד פרנסיס-ברוס ערך את הסרט הראשון, פיטר הונס את השני, סטיבן וייסברג את השלישי, מיק אודסלי את הרביעי, ומארק דיי את הסרטים החמישי עד השמיני.


=== צוות ושחקנים ===
דניאל רדקליף כהארי פוטר, רופרט גרינט כרון ויזלי ואמה ווטסון כהרמיוני גריינג'ר גילמו את שלוש הדמויות הראשיות בכל סרטי הסדרה. רדקליף היה היחיד בעל ניסיון משחק משמעותי לפני שלוהק לסדרה.
מלבד שלושת השחקנים הללו הופיעו בסדרה שחקנים ידועי שם רבים מממלכה המאוחדת ומאירלנד. אלו כוללים, בין היתר, את הלנה בונהם קרטר בתפקיד בלטריקס לסטריינג' המרשעת, ג'ים ברודבנט בתפקיד הוראס סלגהורן, קנת בראנה בתפקיד גילדרוי לוקהארט, ג'ון קליז במגוון תפקידים, רובי קולטריין בתפקיד רובאוס האגריד, ווריק דייוויס בתפקיד המורה פיליוס פליטיק וכן תפקידים נוספים, רייף פיינס בתפקיד האנטגוניסט הראשי לורד וולדמורט, מייקל גמבון בתפקיד אלבוס דמבלדור, ברנדן גליסון בתפקיד אלאסטור מודי, ריצ'רד גריפית'ס בתפקיד ורנון דרסלי, ריצ'רד האריס בתפקיד דמבלדור בשני הסרטים הראשונים, ג'ון הרט במגוון תפקידים, ג'ייסון אייזקס בתפקיד לוציוס מאלפוי, גארי אולדמן בתפקיד סיריוס בלק, אלן ריקמן בתפקיד סוורוס סנייפ, פיונה שו בתפקיד פטוניה דרסלי, דיים מגי סמית' בתפקיד מינרווה מקגונגל, טימותי ספול בתפקיד פיטר פטיגרו, אימלדה סטונטון בתפקיד דולורס אמברידג', דייוויד תיוליס בתפקיד רמוס לופין, אמה תומפסון בתפקיד סיביל טרלוני, מירנדה ריצ'רדסון בתפקיד ריטה סקיטר וג'ולי וולטרס בתפקיד מולי ויזלי. 12 שחקנים הופיעו באותו תפקיד לאורך כל שמונת סרטי הסדרה, ובנוסף חלק מאנשי צוות ההפקה שימשו בתפקידם לאורך כל הסדרה.


=== מוזיקה ===
במהלך העבודה על הסרטים הועסקו ארבעה מלחינים. ג'ון ויליאמס היה הראשון שהועסק והוא ידוע בזכות חיבור השיר "Hedwig's Theme", המושמע בתחילת כל אחד מהסרטים. ויליאמס הלחין את המוזיקה לכל אחד משלושת הסרטים הראשונים, אם כי בסרט השני עבודתו הושלמה ובוצעה בפועל על ידי ויליאם רוס בגלל התחייבויות קודמות. לאחר שוויליאמס עזב את הסדרה נשכר פטריק דויל לסרט הרביעי. בשנת 2006 החל ניקולס הופר לעבוד על הלחנת הסרט החמישי, והוא הלחין גם את הפסקול של הסרט השישי.
בינואר 2010 אושר כי אלכסנדר דספלה ילחין את המוזיקה לחלק הראשון של הסרט השביעי. הקלטת הפסקול של הסרט החלה בקיץ בראשותו של קונרד פופ, המנצח בשלושת הסרטים הראשונים, בשיתוף פעולה עם דספלה. בתגובה שפורסמה באתר הרשמי של האחים וורנר אמר פופ על המוזיקה כי היא "מרגשת ונמרצת" וכי "כל מי שאוהב מלודיות, הרמוניות ורגשות בסרטים שהוא צופה בהם יוכל להיות מרוצה. זה מזכיר את הימים ההם". בנובמבר 2010 אישרה חברת האחים וורנר כי דספלה ישמש כמלחין גם בחלק השני של הסרט השביעי, שהיה הסרט האחרון בסדרה. הבמאי דייוויד ייטס הביע את רצונו שג'ון ויליאמס יחזור לצוות ההפקה, אך הדבר לא התאפשר בגלל צפיפות לוח הזמנים. ההקלטות של המוזיקה לסרט השמיני והאחרון נערכו ב-27 במאי 2011 באולפני אבי רוד בביצועם של התזמורת הסימפונית של לונדון, המנצח קונרד פופ והמלחין אלכסנדר דספלה.
דויל, הופר ודספלה הכניסו כל אחד את יצירותיהם לפסקולים שחיברו, אך במקביל שמרו חלקים נבחרים מהמלודיות של ויליאמס.


=== אפקטים חזותיים ===
במהלך הפקת הסדרה הועסקו חברות רבות לצורך יצירת אפקטים חזותיים. בין החברות הללו ניתן למנות את Rising Sun Pictures‏, Double Negative‏, Cinesite‏, Frameston ו-Industrial Light&Magic. שלוש החברות האחרונות הועסקו בכל הסרטים בסדרה, ואילו חברת Double Negative ו-Rising Sun Pictures החלו לעבוד בסרט השלישי ובסרט הרביעי בהתאמה. חברת Framestone פיתחה את דמויותיהם של יצורים קסומים רבים שהופיעו בסדרה. חברת Cinesite הייתה מעורבת בהפקת האפקטים המיניאטוריים והדיגיטליים של הסרטים, ואילו החברות האחרון פיתחו את הפרטים הקטנים, הסביבה, המקומות, האנימציה והדמויות שנוצרו באמצעות מחשב כגון זו של גמדון הבית דובי.


== עלילה ==
 ערכים מורחבים – הארי פוטר ואבן החכמים (סרט), הארי פוטר וחדר הסודות (סרט), הארי פוטר והאסיר מאזקבאן (סרט), הארי פוטר וגביע האש (סרט), הארי פוטר ומסדר עוף החול (סרט), הארי פוטר והנסיך חצוי-הדם (סרט), הארי פוטר ואוצרות המוות (סרט)הסרט הראשון מתחיל בהצגת הילד היתום הארי פוטר (דניאל רדקליף), המתגורר בביתם של דודתו פטוניה דרסלי (פיונה שו) ודודו ורנון דרסלי (ריצ'רד גריפת'ס) לצד בן דודו דאדלי דרסלי (הארי מלינג) רעי הלב. בגיל 11 מודיע לו ענק למחצה בשם רובאוס האגריד (רובי קולטריין) כי הוא למעשה קוסם וכי הוריו נרצחו על ידי קוסם רשע בשם לורד וולדמורט (רייף פיינס), שניסה לרצוח גם את הארי באותו לילה למרות היותו תינוק בן שנה, וכיצד קללת ההרג חזרה באופן מסתורי אל וולדמורט, רוקנה אותו מכוחותיו והשמידה את גופו. הארי הפך לדמות מפורסמת בעולם הקוסמים כתוצאה מכך. הארי מתחיל את שנתו הראשונה בבית הספר הוגוורטס לכישוף ולקוסמות בהנהלת אלבוס דמבלדור (ריצ'רד האריס\מייקל גמבון), נבחר לבית גריפינדור (מעין מקבצה) ולומד על קסמים. לצד דמבלדור עומדים פרופסור מקגונגל (מגי סמית'), המורה לשינויי צורה וראש בית גריפינדור, וסוורוס סנייפ (אלן ריקמן), המורה לשיקויים וראש בית סלית'רין, הבית האויב של גריפינדור. במהלך השנה הוא מכיר את רון ויזלי (רופרט גרינט) והרמיוני גריינג'ר (אמה ווטסון), שהופכים לחבריו הטובים, ולידם מכיר את דראקו מאלפוי (טום פלטון), בן סלית'רין שיישאר אויבו בנפש למשך כל הסדרה, ונוויל לונגבוטום (מתיו לואיס), דמות משנה שתתקדם לתפקיד חשוב יותר לבסוף. לאחר מאמצים רבים, הארי, רון והרמיוני מגיעים לבסוף לחלק מהמסתורין האופף את אבן החכמים שהוחבאה במרתפי בית הספר. בשיאו של הסרט נלחם הארי נגד לורד וולדמורט שהשתלט על גופו של אחד ממורי הוגוורטס, קוויריניוס קווירל (איאן הארט).
בסרט השני חוזרים הארי וחבריו לשנת הלימודים השנייה בהוגוורטס, והשנה מצטרפת תלמידה חדשה להוגוורטס: ג'יני ויזלי (בוני רייט), אחותו של רון. חדר הסודות נפתח, והמפלצת ששכנה בתוכו מאבנת מספר תלמידים ואת אחת מרוחות הרפאים של בית הספר, ניק כמעט-בלי-ראש (ג'ון קליז). הארי נאלץ להתמודד עם החשדות שהוא היורש של סלזאר סלית'רין (ממייסדי הוגוורטס ומי שבנה את החדר), עובדת היותו דובר לחשננית (שפת הנחשים), וכן לחשוף את תכונותיו המסתוריות של יומן קסום. בשיאו של הסרט נכנס הארי לחדר הסודות עצמו ונאבק בהצלחה בגרסה צעירה יותר של וולדמורט, שנודע אז כטום רידל, ומצליח להציל את ג'יני (אחותו של רון) שנחטפה לחדר.
בתחילת הסרט השלישי מצטרף פרופסור רמוס ג'ון לופין (דייוויד ת'יוליס) לצוות ההוראה של הוגוורטס בתפקיד המורה להתגוננות מפני כוחות האופל, ובמקביל הרוצח המורשע סיריוס בלק (גארי אולדמן) נמלט מכלא הקוסמים אזקבאן. משרד הקסמים מורה לסוהרסנים (שדים מוצצי נשמות המשמשים שומריו של הכלא) לשמור על הוגוורטס מפני בלק, שמנסה לכאורה לרצוח את הארי כדי לסייע לוולדמורט לשוב לכוחו ולגופו. הארי לומד דברים נוספים על עברו ועל הקשר שלו לסיריוס בלק, ועל כך שסיריוס הוא סנדקו של הארי ושהייתה חבורה ביחד עם ג'יימס, אבא של הארי, פרופסור לופין, ואדם נוסף בשם פיטר פטיגרו (טימותי ספול) שלכאורה נרצח בידי בלק. ובסוף הספר מגלה שהבוגד האמיתי שהסגיר את הוריו ואותו לוולדמורט, היה פטיגרו. זהו גם הסרט היחידי בסדרה שבו וולדמורט לא מופיע בצורה כלשהי אלא מוזכר בשמו בלבד.
בתחילת הסרט הרביעי מופיע הסימן האפל בשמים במהלך מתקפת אוכלי המוות על אליפות העולם בקווידיץ', ואילו הוגוורטס מארח מאורע אגדי: טורניר הקוסמים המשולש. אלאסטור "עין הזעם" מודי (ברנדן גליסון) משמש כמורה להתגוננות מפני כוחות האופל במקום רמוס לופין שהתפטר בסיום הסרט הקודם, ומציג בפני הארי וחבריו קסמים מתקדמים ואפלים יותר. הארי מתחיל לסבול מסיוטי לילה תכופים לאורך כל השנה. שלושה בתי ספר מאירופה משתתפים בטורניר, ושלושה נציגים מייצגים אותם בשלוש משימות מסוכנות עד כדי מוות. גביע האש בוחר את פלר דלאקור (קלמנס פואסי) מבית הספר הצרפתי בובאטון, ויקטור קרום (סטניסלב ינבסקי) מבית הספר הבולגרי דורמשטרנג וסדריק דיגורי (רוברט פטינסון) מהוגוורטס לנציגי בתי הספר, אך באופן מסתורי בוחר את הארי כנציג הרביעי. לאורך השנה מתמודד הארי עם משימות הטורניר המסוכנות, ובשיאו של הסרט מתמודד מול לורד וולדמורט שהצליח לבסוף להחזיר לעצמו את גופו ואת כוחותיו ופיטר רוצח את סדריק. לאחר מכן נחשפת זהותו של הבוגד שהסגיר את הארי לוולדמורט, ומתחיל הקרע בין הארי ואלבוס דמבלדור, מנהל הוגוורטס, מול משרד הקסמים.
בתחילת הסרט החמישי מותקפים הארי ובן דודו דאדלי דרסלי על ידי סוהרסנים. מאוחר יותר מגלה הארי כי משרד הקסמים מתכחש לעובדת שובו של לורד וולדמורט, ורודף באופן פעיל את כל מי שחושב אחרת ובראשם את הארי ודמבלדור. דמבלדור מקים מחדש את מסדר המלחמה בוולדמורט, מסדר עוף החול. המסדר מורכב בעיקר ממורי הוגוורטס, איתם גם עין הזעם ולופין, והילאים לשעבר ממשרד הקסמים, שמרגלים לטובת המסדר. חברים נוספים הם פלר דלאקור מטורניר הקוסמים המשולש, קינגסלי שאקלבולט ההילאי, הסקיבית גברת פיג (קתרין האנטר), הגנב מנדגוס פלצ'ר (אנדי לינדן), ונימפדורה טונקס (נטליה טנה), הילאית שבמהלך הספרים הבאים תתאהב בלופין ויהיה להם ילד. הארי מוטרד על ידי סיוטים הנראים כאמיתיים במקביל למינויה של פרופסור דולורס אמברידג' (אימלדה סטונטון), נציגתו של שר הקסמים קורנליוס פאדג' (רוברט הארדי), לתפקיד המורה להתגוננות מפני כוחות האופל. אמברידג' עושה כל שביכולתה לאורך הסרט כדי למרר את חייהם של הארי ושל חבריו. בסיום הסרט פורץ המאבק נגד וולדמורט שבו מעורבים מרבית תלמידי הוגוורטס, הארגון החשאי מסדר עוף החול שנוסד על ידי אלבוס דמבלדור, ומשרד הקסמים שנאלץ לקבל עובדה זאת לבסוף לאחר שוולדמורט חודר לתוככי המשרד ונלחם בדמבלדור. בסוף הסרט סיריוס בלק נרצח בידי בת דודתו, בלטריקס לסטריינג' (הלנה בונהם קרטר), שהשתחררה לצד אוכלי מוות אחרים, אנשיו של וולדמורט.
במהלך שנתו השישית של הארי בבית הספר מגבירים לורד וולדמורט ואוכלי המוות שלו את מתקפת הטרור שלהם על עולם הקוסמים ועל עולם המוגלגים מחוסרי הקסם. אלבוס דמבלדור משכנע את חברו ועמיתו הוותיק הוראס סלגהורן (ג'ים ברודבנט) לשוב לתפקיד המורה לשיקויים, ואילו המורה סנייפ מגשים את משאלת לבו ומקבל את משרת המורה להתגוננות מפני כוחות האופל. עם זאת, דמבלדור רומז כי קיימת סיבה נוספת וחשובה יותר שבגינה הוא ביקש מסלגהורן לשוב. במהלך שיעור השיקויים הראשון מקבל הארי ספר לימוד בשיקויים המכיל הערות כתובות רבות, המתואר כרכושו של "הנסיך חצוי-הדם", ומקנה לו מוניטין כרוקח שיקויים מצטיין בזכות תחכומן של ההערות. במקביל עובדים דמבלדור והארי בחשאי על מציאת הדרך להשמדת וולדמורט לתמיד. הארי מתאהב בג'יני ויזלי, אחותו של רון, וזהו אחד מקווי העלילה של הספר והסרט. במקביל לכל זאת פועל דראקו מאלפוי על מנת לרצוח את דמבלדור כפי שהורה לו לורד וולדמורט. בסופו של הסרט חושפים הארי ודמבלדור את סודו הקטלני של וולדמורט, אך במקביל מצליחים אוכלי המוות לחדור להוגוורטס ולגרום לתוצאות קטלניות. למרות הצו של וולדמורט, דראקו אכן מנטרל את דמבלדור מנשקו, אבל סוורוס סנייפ רוצח את דמבלדור לבסוף. הארי, רון והרמיוני מחליטים לעזוב את הוגוורטס כדי להשלים משימה שניתנה להם על ידי דמבלדור.
לאחר המאורעות שהתרחשו בסיום השנה הקודמת מתחילים הארי, רון והרמיוני במסע להשמדת ההורקרוקסים - חפצי הקסם שהפכו את וולדמורט לבן אלמוות. שנה זו הייתה אמורה להיות האחרונה שלהם בהוגוורטס, אך נפילת משרד הקסמים ועליית כוחו של וולדמורט מונעים מהם לחזור. הארי נאלץ להתמודד עם מכשולים רבים לרבות אוכלי המוות והחטפנים המסייעים בידיהם, משרד הקסמים הנשלט בידי וולדמורט, אוצרות המוות המסתוריים והחיבור המתחזק בין התודעות של הארי ולורד וולדמורט. במהלך הסרט מצליח רון להתגבר על פחדיו העמוקים ביותר ולהשמיד את אחד מההורקרוקסים של וולדמורט. החלק הראשון של הסרט מסתיים במותו של גמדון הבית דובי ובהשתלטותו של וולדמורט על אחד מאוצרות המוות.
בחלק השני של הסרט ממשיכים הארי, רון והרמיוני במסעם. וולדמורט, שהבין כי הארי וחבריו רודפים אחר ההורקרוקסים שלו, פותח בשלב האחרון בניסיונו להשיג כוח מוחלט ומתחיל במתקפה רצחנית על הוגוורטס, שאליו חוזר הטריו למערכה האחרונה נגד וולדמורט. במהלך הקרב מתים עשרות קוסמים ביניהם פרד וויזלי (אחיו של רון), רמוס לופין ונימפדורה טונקס. עיקר הסרט מתמקד בקרב, שמסתיים בתבוסתו של וולדמורט מידיו של הארי פוטר. הסצנה האחרונה בסרט מתארת את האירועים המתרחשים באפילוג של הספר השביעי.


== יציאה לאקרנים ==
ג'יי קיי רולינג מכרה את הזכויות להסרטת ארבעת הספרים הראשונים לחברת האחים וורנר תמורת מיליון לירות שטרלינג. הספר הרביעי בסדרה, "הארי פוטר וגביע האש", יצא לאור ביולי 2000, ולמעלה משנה לאחר מכן, ב-16 בנובמבר 2001, יצא לאקרנים הסרט הראשון בסדרה - "הארי פוטר ואבן החכמים". הסרט זכה להכנסות של כ-90 מיליון דולר בארצות הברית לבדה, ובזמנו היה מדובר בשיא בינלאומי ליום הפתיחה. שלושת הסרטים הבאים זכו גם הם להצלחה כלכלית, וכן לביקורות חיוביות מחובבי הסדרה וממבקרי קולנוע. יוצא דופן היה הסרט השלישי, "הארי פוטר והאסיר מאזקבאן", שהניב בהמשך הקרנתו את ההכנסות הנמוכות ביותר ממכירת כרטיסים בקופות מבין כל סרטי הסדרה. הסרט החמישי, "הארי פוטר ומסדר עוף החול", הוצא לאקרנים על ידי האחים וורנר ב-11 ביולי 2007 במדינות דוברות אנגלית, למעט הממלכה המאוחדת ואירלנד שבהן הוא יצא לאקרנים רק ב-12 ביולי. הסרט השישי בסדרה, "הארי פוטר והנסיך חצוי-הדם", יצא לאקרנים ב-15 ביולי 2009, זכה לביקורות טובות רבות וסיים את שנת 2009 במקום השני ברשימת הסרטים עם ההכנסות הגבוהות ביותר. הסרט האחרון בסדרה, "הארי פוטר ואוצרות המוות", פוצל לשני חלקים: החלק הראשון יצא לאקרנים ב-19 בנובמבר 2010 והחלק השני יצא לאקרנים ב-15 ביולי 2011. החלק הראשון היה אמור לצאת בגרסה דו-ממדית ובגרסה תלת-ממדית, אך בעקבות עיכוב בתהליך ההמרה לגרסה תלת ממדית החליטה חברת האחים וורנר להוציאו לאקרנים בדו-ממד וב-IMAX בלבד. החלק השני, לעומת זאת, יצא לאקרנים בדו-ממד ובתלת-ממד כפי שתוכנן מראש.


=== ביקורות ===
כל סרטי הסדרה זכו להצלחה רבה הן מבחינת ההכנסות והן מבחינת הביקורות, והפכו את הסדרה כולה לאחת המצליחות ביותר בהיסטוריה של הקולנוע בדומה לסדרות סרטים הוליוודיות כגון "ג'יימס בונד", "מלחמות הכוכבים", "אינדיאנה ג'ונס" ו"שודדי הקאריביים". אולם, הביקורות על הסרטים בקרב מעריצי הסדרה התחלקו לשתי קבוצות עיקריות: הראשונה תמכה בהפקה שנותרה נאמנה יותר לספרים כפי שהיה בשני הסרטים הראשונים, והשנייה העדיפה את העיבודים היותר חופשיים שהיו בסרטים האחרים. חלק מהמבקרים סברו כי הסרטים היו בלתי אחידים בגלל השינויים בבמאי הסרטים לאורך הפקתה, כמו גם גישתו של מייקל גמבון לתפקיד אלבוס דמבלדור, שהייתה שונה מזו של ריצ'רד האריס.
ג'יי קיי רולינג תמכה בסרטים בעקביות, ולאחר יציאתו לאקרנים של הסרט האחרון אמרה כי הוא האהוב עליה ביותר מבין כל סרטי הסדרה. ביחס להבדלים בין הספרים לסרטים כתבה רולינג באתר כי "זה פשוט בלתי אפשרי לשלב כל אחד מקווי העלילה שלי בסרט שצריך להיות באורך של עד ארבע שעות. ברור שלסרטים יש מגבלות - לספרים אין מגבלות של זמן ותקציב; אני יכולה ליצור אפקטים מרהיבים שמבוססים על שום דבר מלבד הקשר בין הדמיון שלי לזה של הקוראים שלי".
להלן תוצאות הדירוג של הסרטים במספר אתרי ביקורות בינלאומיים:


=== פרסים ===
ג'יי קיי רולינג, דייוויד היימן, דייוויד בארון, דייוויד ייטס, אלפונסו קוארון, מייק ניואל, רופרט גרינט ואמה ווטסון קיבלו את פרס מייקל באלקון לתרומה בריטית יוצאת דופן לקולנוע על עבודתם בסדרה במהלך הטקס ה-64 של הענקת פרס באפט"א. הסדרה כולה זכתה בפרס בריטניה של פרסי באפט"א המוענקים בלוס אנג'לס, כאשר דייוויד ייטס זכה בפרס בריטניה על שם ג'ון שלזינגר להצטיינות בבימוי עבור עבודתו על ארבעה מבין שמונת סרטי הסדרה. הסדרה מעולם לא זכתה בפרס אוסקר, אם כי חמישה מבין שמונת הסרטים היו מועמדים כמפורט להלן:

חלק מהמבקרים, אוהדי הסדרה וקהל הצופים הכללי הביעו את אכזבתם מכך שהסרטים לא זכו אפילו בפרס אוסקר אחד על הישגיהם. מנגד לאי-זכייתם באוסקר זכו הסרטים להצלחה בטקסי פרסים אחרים לרבות פרס סאטורן, פרס גילדת הבמאים ופרס גראמי. הסרטים אף זכו ל-28 מועמדויות לפרס באפט"א.


=== הכנסות ===
נכון לשנת 2015 סדרת סרטי "הארי פוטר" נמצאת במקום השני מבחינת הכנסות בהיסטוריה של הקולנוע, כששמונת הסרטים מכניסים לה למעלה משבעה וחצי מיליארד דולר ברחבי העולם. סכום זה גבוה במידה רבה מהסכומים שהכניסו סדרות "ג'יימס בונד" ו"מלחמות הכוכבים" אם לא מתחשבים באינפלציה. הסרט הראשון בסדרה, "הארי פוטר ואבן החכמים", בבימויו של כריס קולומבוס, היה הסרט המכניס ביותר בסדרה לאחר השלמת הקרנתו בקולנוע בשנת 2002, אך לבסוף הוא ירד למקום השני בעקבות הצלחתו של הסרט השמיני, "הארי פוטר ואוצרות המוות (חלק 2)", בבימויו של דייוויד ייטס. הסרט השלישי בסדרה, "הארי פוטר והאסיר מאזקבאן", בבימויו של אלפונסו קוארון, הניב את ההכנסות הנמוכות ביותר.

דירוג בכל הזמנים:


== ראו גם ==
"חיות הפלא והיכן למצוא אותן" - סרט פריקוול לסרטי הארי פוטר
"חיות הפלא: הפשעים של גרינדלוולד" - סרט המשך לסרט הפריקוול לסרטי הארי פוטר
"חיות הפלא: הסודות של דמבלדור" - סרט המשך נוסף לסרט הפריקוול לסרטי הארי פוטר


== קישורים חיצוניים ==
  אתר האינטרנט הרשמי של הארי פוטר הארי פוטר, ברשת החברתית פייסבוק
 הארי פוטר, ברשת החברתית טוויטר


== הערות שוליים ==