דייט (מאנגלית: Date) היא פגישה רומנטית שבהּ משתתפים שני אנשים על מנת להעריך את מידת ההתאמה של הצד השני כשותף פוטנציאלי לזוגיות. דייט אופייני עשוי להיות כרוך בארוחה משותפת במסעדה, בצפייה בסרט בקולנוע וכדומה.
מקרה פרטי ונפוץ של דייט הוא פגישה עיוורת (באנגלית: Blind date), דייט בין בני זוג פוטנציאליים שמעולם לא ראו זה את זה קודם לכן. בתרבויות שונות נהוג שצד שלישי יוזם את הדייט – גורם אשר עשוי להיות בן משפחה, מכר או שדכן מקצועי. בשנים האחרונות הפכו אתרי ההיכרויות באינטרנט לכלי פופולרי לשם מטרה זו.


== אימון לזוגיות ==
בעידן המודרני יכולות חיפוש פרטנרים לדייט התרחבו, מה שיוצר שפע אפשרויות אבל יוצר גם קושי באיתור וסינון מועמדים ומועמדות. בנוסף עולה שאלת אמינות המידע: עד כמה התמונה והפרטים המופיעים באתר באמת מעידים על האדם העומד מאחוריהם.
על רקע שפע האפשרויות מופיעות הצעות למחפשים איך לייעל את החיפוש, כולל דרכים של אימון אישי לזוגיות.
אימון כזה מתמקד בדרך כלל בנקודות הבאות:

הבהרת נקודות החוזק של המחפש
הבהרת נקודות הדורשות חיזוק (Assessment)
חיזוק הנקודות הדורשות חיזוק
הגדרת מטרות ורצונות מתוך החזון ועולם הערכים של המתאמן
היכרות עם כלי חיפוש הזוגיות הזמינים ומציאת הכלים הנכונים למתאמן
בניית תוכנית חיפוש המבוססת על נקודות החוזק של המתאמן
הגדרת דרכים לסינון פניות מיותרות ומשיכת פניות רלוונטיות
ליווי בתהליך של מיקוד, חיפוש, מציאה
בנייה ראשונית של זוגיות בעקבות כך.


== מערכות לארגון דייטים ==
אתר היכרויות: אתרי אינטרנט אשר מאפשר למצוא בני זוג באמצעות בחירתם מתוך מאגר מידע הכולל פרופילים אישיים רבים. בדרך זו ניתן לסנן מראש את בני הזוג הפוטנציאלים על פי גיל, אזור מגורים, תחומי עניין משותפים ועוד.
ספיד דייטינג: מפגש של קבוצת אנשים במשך שעות אחדות. במהלך המפגש ניתן למשתתפים משך זמן מוגדר אשר במהלכו ניתן לדבר ולהכיר כל אחד מהמשתתפים לפני שעוברים למשתתף הבא.
מפגשי פנויים פנויות: מפגש שבו המשתתפים לוקחים חלק במגוון פעילויות במטרה לפגוש אנשים חדשים. אירועים מסוג זה יכולים לכלול מסיבות, טיולים, סדנאות ומשחקים שונים.


== ראו גם ==
רושם ראשוני


== לקריאה נוספת ==
שרגא פישרמן, "לוּ כלה דרכנו - היכרות וחיזור בחברה הדתית", הוצאת מכללת שאנן, 2016


== קישורים חיצוניים ==

לילי קולינס, ‏עצות דייטינג משנת 1938: עדיין רלוונטי?, באתר onlife,‏ 6 בספטמבר 2013
נטע אלכסנדר, ההיסטוריה של האהבה: ריאיון עם חוקרת הדייטים, מוירה וייגל, באתר הארץ, 20 באפריל 2016