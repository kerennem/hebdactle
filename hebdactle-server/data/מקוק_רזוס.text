מקוק רזוס (שם מדעי: Macaca mulatta) הוא הקוף המוכר ביותר מבין קופי המקוק ואחד הקופים המוכרים ביותר ממשפחת הקופים בעלי זנב. מקוק רזוס נפוץ בהודו, בנגלדש, פקיסטן, בורמה, תאילנד, אפגניסטן, דרום סין ובאזורים נוספים בדרום-מזרח אסיה.


== מאפיינים ==
גובהם הממוצע של זכרים בוגרים הוא כ-53 ס"מ ומשקלם הממוצע 7.7 ק"ג. הנקבות קטנות יותר, גובהן הממוצע 47 ס"מ ומשקלן 5.3 ק"ג. מקוק זה הוא חום או אפור, פניו ורודים ולרוב אין עליהם פרווה. אורך זנבו בינוני ועשוי לנוע בין 20.7 ל-22.9 ס"מ. אורך חייו יכול להגיע עד 25 שנה.
הוא אוכל צמחים בעיקר וניזון מעלים, מחטי אורן, שורשים ולעיתים גם מחרקים וחיות קטנות.
מקוק רזוס סתגלני יחסית למקום המחיה, ומסוגל לחיות הן במישורים והן בהרים עד לגובה של 3,000 מטר, ובתנאי אקלים שונים מאקלים חם ויבש המצוי במדבריות ועד לאקלים קר שבו הטמפרטורה עשויה לרדת אל מתחת ל-0 מעלות צלזיוס. הם עשויים לעבור מאזורים כפריים לאזורים עירוניים, ולהסתמך על מזון שניתן להם מהאדם או מזון שהם מוצאים באשפה. מקוקי רזוס אחראיים לנזק רב הנגרם ליבול באזורים שונים בהודו. מאחר שהם נחשבים לחיה קדושה בעיני ההינדים לא ננקטים לרוב מאמצים להגנה על היבול מפניהם.
כקופי מקוק אחרים הם חיים בקבוצות היכולות לכלול עד 180 פרטים, אך גודלה הממוצע של קבוצה יהיה לרוב כ-20 פרטים. הנקבות עשויות לעלות על כמות הזכרים ביחס של 4:1. לקבוצות עשוי להיות אזור קבוע שבו הם ישנים, אולם הן לא טריטוריאליות, ומרחב של קבוצה אחת עשוי לחפוף מרחב של קבוצה אחרת. קופי מקוק ידועים כקולניים, וכאשר יגלו מזון הם עשויים להודיע על כך בקולות לשאר הקבוצה.
מחזור הווסת של הנקבות הוא כל כ-28 יום. הזדווגותם לא מוגבלת לעונה מסוימת. ההיריון נמשך 135-194 יום ובסופו מומלט לרוב צאצא יחיד במשקל של בין 400 ל-500 גרם. האם מניקה את הצאצא במשך כשנה. נקבות מגיעות לבגרות מינית בגיל שלוש. הזכרים מגיעים לבגרות מינית בערך גיל ארבע, ולרוב עוזבים אז את הקבוצה שבה נולדו. משך חייו של זכר בשבייה 15-20 שנה, ושל נקבות 20-25. בטבע לרוב אין הם עוברים את גיל 15.
הודות לקלות היחסית של גידולו של מקוק רזוס בשבייה נעשה בו שימוש נרחב במסגרת מחקרים רפואיים וביולוגיים. משמו נגזר גורם רזוס (Rhesus factor) הידוע גם כפקטור RH, שהוא אחד המרכיבים בדם שעל פיו ניתן להגדיר סוג דם. במקוק רזוס נעשה שימוש גם במסגרת הניסוי המפורסם של הארי הארלו, אם המגבת ואם התיל.
במהלך שנות החמישים והשישים של המאה ה-20 צבא ארצות הברית, חיל האוויר האמריקני ונאס"א שיגרו קופי רזוס לחלל החיצון. גם ברית המועצות שיגרה לחלל קופי רזוס במסגרת תוכנית ביוקוסמוס.
בינואר 2000 היה מקוק רזוס הפרימט הראשון ששובט, עם לידתה של טטרה. בינואר 2001 נולד ANDi, קוף רזוס שעבר תהליך של הנדסה גנטית, והיה הפרימט הטרנסגני הראשון. ANDi נשא שני גנים זרים שמקורם ממדוזות. 
ב-2007 הסתיים תהליך ריצוף הגנום של מקוק רזוס, שהיה הפרימט הלא-אנושי השני שהגנום שלו רוצף. המחקר הראה כי האדם ומקוקי רזוס חולקים 93% מרצף ה-DNA שלהם, ובעלי אב קדמון משותף מלפני כ-25 מיליון שנה.


== תת-מינים ==

למקוק רזוס מספר תת-מינים:

Macaca mulatta mulatta
Macaca mulatta villosa
Macaca mulatta vestita
Macaca mulatta lasiota
Macaca mulatta sanctijohannis
Macaca mulatta brevicauda


== קישורים חיצוניים ==

מקוק רזוס, באתר אנציקלופדיה בריטניקה (באנגלית)מקוק רזוס, באתר ITIS (באנגלית)
מקוק רזוס, באתר NCBI (באנגלית)
מקוק רזוס, בבסיס הנתונים ARKive (באנגלית)
מקוק רזוס, באתר האנציקלופדיה של החיים (באנגלית)
מקוק רזוס, באתר GBIF (באנגלית)


== הערות שוליים ==