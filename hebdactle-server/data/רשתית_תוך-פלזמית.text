הרשתית התוך-פלזמית (וכן הרשתית האנדו-פלזמית או הרשת האנדופלזמתית; אנגלית: Endoplasmic reticulum, ‏ ER) היא אברון הנמצא בציטופלזמה ומהווה מדור תאי מסועף מאוד בעל פעילויות ייחודיות.
הרשתית התוך-פלזמית מצויה כמעט בכל התאים האיקריוטיים, אך אינה מצויה בתא דם אדום ובתא זרע. יש קשר בינה לבין הממברנה החיצונית של מעטפת הגרעין.
הרשתית התוך-פלזמית פועלת בשיתוף פעולה עם הגולג'י.
בנוסף, הרשתית התוך פלזמית לוקחת חלק בוויסות עוצמת הקשרים שבין תאי העצב, כלומר בניהול תהליכי הלמידה באדם.


== מבנה ==
ניתן להבחין בין שני אזורים של הרשתית התוך-פלזמית:

האזור המחוספס (הרשתית התוך-פלזמית המחוספסת, rER): האזור המחוספס נקרא כך משום הממברנה החיצונית שלו, שאליה נקשרים ריבוזומים רבים, ולפיכך נראית הממברנה החיצונית מחוספסת.בדיקה השוואתית של ריבוזומים חופשיים בציטוזול עם אלו הקשורים לממברנת הרשתית הראתה שאין הם שונים, אלא זהים לחלוטין. הריבוזומים הקשורים לממברנת הרשתית כוונו אליה בגלל שרשרת קודונים מיוחדת שמופיעה בתחילת החלבון שאותו הם מתרגמים. כמו כן, סינתזת החלבונים נעשית על גבי הריבוזומים באותה דרך בה היא נעשית בציטוזול. תפקידה העיקרי של הרשתית המחוספסת הוא ייצור חלבונים לשם הפרשה.האזור החלק (הרשתית התוך-פלזמית החלקה, sER): האזור החלק הוא המשכו של האזור המחוספס והוא אינו נושא ריבוזומים. מדור זה עוסק בפעילות אנזימטית ספציפית לרקמה מסוימת. כך, למשל, בשחלות ובאשכים, מיוצרים באזור החלק של הרשתית התוך-פלזמית הורמונים על בסיס כולסטרול.הרשתית התוך-פלזמית המחוספסת משתתפת ביצירת חלבונים בדרכים שונות מסינתזת הפפטיד:

קיפול ו"בקרת האיכות" הן על הסינתזה והן על קיפול החלבונים המופרשים אל מחוץ לתא או מעוגנים לקרום תא מצדו החיצוני.
הוספות של סוכרים שונים ועיבודם: חומצות אמינו מסוימות, או רצף ספציפי שלהן יכולים להוות סימן להוספת סוכרים בתוך הרשתית התוך-פלזמית המחוספסת. סוכרים אלו דרושים לפעילותו התקינה של החלבון, לדוגמה: ישנם סוכרים המשמשים כ"עוגן" לחלבון ויקשרו אותו לקרום התא. בנוסף להוספת הסוכרים מתבצעים תהליכי עיבוד שונים לאותם סוכרים.הרשתית התוך-פלזמית החלקה פעילה בסינתזה של שומנים וגם בתהליכים נגד רעליים. לדוגמה, כאשר חודר לגוף פנו-ברביטול (סוג של רעל), נוצרות כמויות גדולות של חומרים נגד רעליים ושטח הפנים של האזור החלק גדל מאוד, אך לאחר סילוק החומר מהגוף, השטח מצטמצם שוב. הרשתית החלקה משתתפת בסינתזה של הורמונים מקבוצת הסטרואידים, כגון הורמוני מין, וניתן להביא כדוגמה את האשכים בהם יש הרבה רטיקולום חלק, שבממברנות שלו מצויים אנזימים המעורבים בסינתזת ההורמונים.
כאמור, הרשתית התוך-פלזמית מצויה בכל התאים, אך ישנם תאים עשירים יותר בה, כגון תאים בכבד, בלוטות בלבלב ובלוטות ארס בנחשים. התאים בהם נפח הרשתית גדול יותר הם בדרך כלל תאים הפעילים ביצירת חלבונים המיועדים להפרשה.
על גבי הרשת התוך תאית נעים חומרים שונים בתא.


== קישורים חיצוניים ==
רשתית תוך-פלזמית - ER
תפקיד ה-ER בוויסות הקשרים שבין תאי עצבים (אורכב 16.09.2009 בארכיון Wayback Machine)
מגזין מכון ויצמן, ‏דרכים צדדיות, באתר "הידען", 25 באוגוסט 2013
רשתית תוך-פלזמית, באתר אנציקלופדיה בריטניקה (באנגלית)