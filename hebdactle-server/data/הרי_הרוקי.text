הרי הרוקי הם רכס הרים המתרומם בחלקה המערבי של יבשת אמריקה הצפונית בתחומיהן של קנדה וארצות הברית.
האינדיאנים כינו את ההרים "אסין - וטי" (גבעות של סלעים) בשל הפסגות החשופות והמחודדות שלהם ומכאן נובע שמם. אורך רצועת ההרים הוא 4,800 ק"מ (מתוכם 1,500 בקנדה) ורוחבה מגיע לכ-550 ק"מ, תחילת הרצועה בצפון מחוז קולומביה הבריטית שבקנדה, וסופה בדרום מערב ארצות הברית, בתחום מדינת ניו מקסיקו.
נהוג לחלק את שרשרת ההרים לזו הנמצאת בשטח ארצות הברית, הרי הרוקי האמריקאיים, ולזו הנמצאת בשטח קנדה, הרי הרוקי הקנדיים. הנקודה הגבוהה ביותר בהרי הרוקי האמריקאיים היא הר אלברט שבקולורדו המתנשא לגובה של 4,401 מטרים, והנקודה הגבוהה ביותר בחלק הקנדי נמצאת בהר רובסון שגובהו 3,954 מטרים.
רכס הרי הרוקי נוצר כתוצאה מחדירת הלוח הפסיפי אל מתחת ללוח הצפון-אמריקאי. חדירה כזו גורמת ליצירת רכסי הרים, הרי געש, ורעידות אדמה.
בין הרי הרוקי המערביים שבקנדה ולרכס לואיס (Lewis Range) שבמונטנה ישנו שבר גאולוגי באורך של כ-1,300 ק"מ הדומה לשבר הסורי-אפריקני, אך גבוה הרבה יותר.


== תיירות ==
הרי הרוקי מהווים מקור משיכה לתיירים ומבקרים רבים מרחבי העולם. המבקרים מגיעים לאזור במשך כל השנה - בקיץ לשמורות הטבע בהן ניתן לטייל, לעשות קמפינג ולעסוק בפעילויות ספורט, ובחורף אל מבחר אתרי הסקי בעלי השם העולמי שמציעים ההרים ואל מקומות הבילוי הרבים בהרים עצמם.
ישנו שביל שהולך בצמוד להרי הרוקי ממקסיקו לקנדה שנקרא Continental Divide Trail, ובגבול הצפוני מתחבר ל-Great Divide Trail שממשיך עם הרכס בחלקו הקנדי.
שמורות טבע בהרי הרוקי:

בארצות הברית
הפארק הלאומי ילוסטון
הפארק הלאומי גליישר
הפארק הלאומי הרי הרוקי
הפארק הלאומי גרנד טיטוןבקנדה
הפארק הלאומי ג'ספר
הפארק הלאומי באנף
הפארק הלאומי קוטניי
פארק השלום הבינלאומי ווטרטון-גליישר
הפארק הלאומי יוהו


== מאפיינים של הרי הרוקי ==
האזור מיושב בדלילות ביחס לשאר ארצות הברית, מלבד אלסקה.
באזור המרכזי של הרי הרוקי קיים מדבר שהוא חלק מהשרשרת המדברית הצפונית של כדור הארץ.
מספר הדרכים (כולל מסילות ברזל וכבישים) קטן מאוד בגלל קשיי עבירות באזור זה.
אזור הרי הרוקי הוא מקור המינרלים הזמין הגדול ביותר בעולם.  ארצות הברית עדיין קונה חלק גדול מהמינרלים שלה ממדינות אחרות כדי לשמור על עוצמה בזמן מלחמה או בעתיד.


== לקריאה נוספת ==
ג'ון ואליינט, פרא צפוני - הרי הרוקי הקנדיים, נשיונל ג'יאוגרפיק, גיליון 127, דצמבר 2008


== קישורים חיצוניים ==
הרי הרוקי בתמונות יפהיפיות
דריה שועלי, מקצף גל ועננה, באתר הארץ, 07/02/2008
הרי הרוקי באתר הספרייה הווירטואלית של מטח
הרי הרוקי, באתר אנציקלופדיה בריטניקה (באנגלית)