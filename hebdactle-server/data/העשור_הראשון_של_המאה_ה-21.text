העשור הראשון של המאה העשרים ואחת, המכונה בקיצור שנות האלפיים, החל ב־1 בינואר 2000 והסתיים ב־31 בדצמבר 2009.
עשור זה אופיין בהמשך התגברות תהליך הגלובליזציה, שהושפע רבות מהתפתחות הטכנולוגיה ובכלל זה האינטרנט. עשור זה אופיין גם בהתגברות הקונפליקט בין מדינות העולם החופשי לבין העולם המוסלמי, שהחל כתוצאה מפיגועי 11 בספטמבר בראשית העשור וכלל את תחילת המלחמה העולמית בטרור. ההתפתחות המסיבית של הטכנולוגיה ושל האדם הובילה להשלכות רבות בתחומים שונים כגון הוצאת רבים ברחבי העולם, בעיקר ממדינות עולם שלישי, ממעגל העוני והגברת בזבוז משאבי הטבע העולמיים וזיהום הסביבה. העשור אופיין גם בשני משברים כלכליים קשים: התפוצצות בועת הדוט-קום בשנים 2000–2001, שהחלה לצמוח בעשור הקודם והמשבר הכלכלי העולמי (2008) הקשה שהחל במשבר הסאבפריים ב-2007 והסתיים רק בתחילת העשור הבא לאחר מאמצי על בינלאומיים.
העשור הצביע על שינויים משמעותיים בכוחן של מדינות העולם עם הרחבת האיחוד האירופי, אך נסיגה כלכלית שלו לקראת סוף העשור ועם התגברות כוחן של מדינות שנחשבות מדינות עולם שלישי כמו סין, הודו וברזיל.
הדור שנולד במהלך עשור זה (יחד עם ילידי סוף סוף התשעים והעשור השני של המאה ה-21) מכונה דור ה-Z.
בישראל העשור הראשון של המאה ה-21 מזוהה בעיקר עם האינתיפאדה השנייה, הנסיגה מלבנון, מלחמת לבנון השנייה, הקמת גדר ההפרדה, ומבצע עופרת יצוקה.


== אירועים עולמיים ==


=== מלחמות בינלאומיות ===

פיגועי 11 בספטמבר הובילו למלחמת אפגניסטן, ולמלחמה בעיראק.
כחלק במלחמתה של ארצות הברית בטרור ובאל-קאעידה פרצה מלחמת אפגניסטן (2001 - 2014) שבה קואליציה בינלאומית ובראשה ארצות הברית כובשת את אפגניסטן וממגרת את שלטון הטליבאן.
במסגרת מלחמת עיראק (2003 - 2011) קואליציה בינלאומית ובראשה ארצות הברית ובריטניה כובשת את עיראק ומפילה את משטרו של סדאם חוסיין. עיקר הסיבה לפלישה חשש שעיראק מחזיקה בנשק להשמדה המונית. החשש התברר כמוטעה. במהלך המלחמה סדאם חוסיין נתפס, הועמד לדין, וב-30 בדצמבר 2006 הוא הוצא להורג בתלייה.
מלחמת לבנון השנייה - ישראל ניהלה מלחמה נגד ארגון החזבאללה בדרום לבנון בשנת 2006.
המלחמה בדרום אוסטיה בין רוסיה לבין גאורגיה.
החרפת המתיחות בין ישראל לבין הפלסטינים הובילה למבצע עופרת יצוקה (2008 - 2009).
המלחמה בסומליה (2006 - 2009) הובילה לכך שפיראטים סומליים החלו ללכוד ספינות משא אשר עברו מול חופי סומליה.


=== מלחמות אזרחים ===
המלחמה בצפון מערב פקיסטן (2004-עד היום) - סכסוך מזוין בין הכוחות המזוינים של פקיסטן לקבוצות מיליטנטים אסלאמיות (המורכבות מאנשי שבטים מקומיים, חברי ארגון הטליבאן, וחברי המוג'אהדין). העימות המזוין החל בשנת 2004 לאחר שהתגברו המתחים בעקבות כך שכוחות הצבא הפקיסטני החלו לחפש אחר חברי ארגון אל-קאעידה באזור ההררי וואזיריסטאן (Waziristan) שבפקיסטן והסלים בהמשך לכדי התקוממות מזוינת מצד אנשי השבטים המקומיים. בעקבות גל האלימות, למעלה מ-3,440,000 אזרחים נאלצו לעזוב את בתיהם ומעל ל-7,000 אזרחים נהרגו.
ההתקוממות השיעית בתימן (18 ביוני 2004 עד היום) - מלחמת אזרחים המתחוללת בצפון תימן אשר החלה ב-2004 כאשר חוסיין באדרדין אל-חות'י, מתנגד משטר ומנהיג הזיידים השיעים, פתח במרד נגד ממשלת תימן. מרבית הלחימה התרחשה במחוז צעדה, שבצפון-מערב המדינה, אולם היא התפשטה גם למחוזות השכנים חאג'ה, עמראן, אל-ג'וף ואף מחוז ג'אזאן, שבערב הסעודית. ממשלת תימן האשימה את איראן בהכוונת המרידה ובמימונה. אלפי מורדים ואזרחים נהרגו במסגרת העימות.
המלחמה בסומליה (2009 עד היום) - סכסוך מזוין בו מעורבים בעיקר כוחות של "הממשלה הפדרלית הזמנית" (Transitional Federal Government, בראשי תיבות TFG) בסיוע כוח אפריקאי בן 8,000 איש בשם "משימת האיחוד האפריקאי לסומליה" (African Union Mission to Somalia, בראשי תיבות AMISOM) אשר נלחמים על השליטה במדינה מול הקבוצה האסלאמיסטית אשר המובילה את לוחמת הגרילה, הידועה כ"תנועת ההתנגדות העממית בארץ של שתי ההגירות". גילויי האלימות במהלך הסכסוך הובילו לכך שאלפי תושבים במוגדישו, בירת המדינה, נאלצו לעזוב את בתיהם.
מלחמת האזרחים בקולומביה (1964 עד היום) - סכסוך מתמשך בין ממשלת קולומביה לבין מיליציות צבאיות למחצה, הנלחמים על הגדלת שטחי השפעתם במדינה.
הסכסוך בדארפור (2003 - 2009).
מלחמת האזרחים בסרי לנקה (1983 - 2009) הגיעה לסיומה לאחר שהממשלה הצליחה לכבוש את המעוזים האחרונים של כוחות המורדים.
ניסיון הפיכה בוונצואלה (2002).
ההפיכה בתאילנד (2006).
ההפיכה בהונדורס ב-2009.


=== פיגועי טרור ===

פיגועי הטרור הבולטים ביותר (שבוצעו נגד אוכלוסייה אזרחית) במהלך העשור כוללים את:

האינתיפאדה השנייה התבטאה באלפי פיגועים של ארגוני הטרור הפלסטיניים (לרבות פיגועי ירי, פיגועי דקירה וירי ארטילרי של רקטות ופצצות מרגמה), כ-160 מהם היו פיגועי התאבדות בישראל בהם נרצחו כאלף ישראלים.
פיגועי 11 בספטמבר בוושינגטון הבירה, ניו יורק ובפנסילבניה (קרוב ל-3,000 הרוגים)
הפיגוע בבאלי ב-2002 (202 הרוגים)
הפיגוע באיסטנבול ב-2003 (57 הרוגים)
פיגועי 11 במרץ 2004 במדריד (193 הרוגים)
הפיגועים בלונדון ב-7 ביולי 2005 אשר בוצעו על ידי ארגון אל-קאעידה (56 הרוגים)
הפיגוע בעמאן ב-9 בנובמבר 2005 (60 הרוגים)
מתקפת הטרור במומבאי בין ה-28 ל-29 בנובמבר 2008 (קרוב ל-166 הרוגים).


=== איומים גרעיניים ===
קוריאה הצפונית ביצעה בהצלחה שני ניסויים גרעיניים ב-2006 ו-2009.
ב-6 בספטמבר 2007 חיל האוויר הישראלי תוקף ומשמיד כור גרעיני לייצור פלוטוניום בשלבי בנייה, שנבנה בסוריה בעזרתה של קוריאה הצפונית.
ב-30 בנובמבר 2009 ממשלת איראן הודיעה על כוונתה לבנות 10 כורי אורניום נוספים.


=== דה-קולוניזציה ועצמאות ===
מדינות שקיבלו עצמאות בעשור הראשון של המאה ה-21: מזרח טימור (2002), סרביה (2006) מונטנגרו (2006).


=== תופעות בינלאומיות ===
הכרה בנישואים חד-מיניים: הולנד (2001), בלגיה (2003), ספרד (2005), קנדה (2005), דרום אפריקה (2006), שוודיה (2009), נורווגיה (2009)
זכות בחירה לנשים: בחריין (2002), עומאן (2003), כווית (2005), איחוד האמירויות הערביות (2006)


== סכסוכים פנימיים ותמורות פוליטיות ==
פרוטוקול קיוטו נכנס לתוקף ב-16 בפברואר 2005


=== אמריקה הצפונית ===

ויסנטה פוקס מטעם מפלגת הפעולה הלאומית (PAN) נבחר לנשיא מקסיקו ב-2000 ובכך חתם תקופת שלטון בת כ-70 שנה של המפלגה המהפכנית הממוסדת (PRI).
ג'ורג' ווקר בוש נבחר לנשיאות ארצות הברית ב-20 ינואר 2001.
ב-26 באוקטובר 2001 חתם נשיא ארצות הברית ג'ורג' בוש על חוק הפטריוט. החוק, אשר נחקק בתגובה לפיגועי 11 בספטמבר, צמצם בצורה דרמטית את המגבלות שהוטלו על רשויות אכיפת החוק, בפעילות לאיסוף מודיעין בתחומי ארצות הברית; הרחיב את סמכויות מזכיר האוצר של ארצות הברית לווסת עסקאות פיננסיות, בפרט פעולות המתבצעות במעורבות גורמים ואנשים זרים; והרחיב את שיקול דעתן של רשויות ההגירה ואכיפת החוק לעצור ולגרש מהגרים החשודים בפעולות הקשורות לטרור. החוק גם הרחיב את ההגדרה של טרור בצורה שכללה גם טרור שמקורו בתוך ארצות הברית, וכך הגדיל את מגוון הפעולות לגביהן יכולות להיות מיושמות הסמכויות המוענקות לרשויות האכיפה בחוק.
בבחירות לנשיאות ארצות הברית ב-2008, בתוך המיתון העולמי הגדול, נבחר לנשיאות ברק אובמה, הנשיא האפרו-אמריקאי הראשון בתולדותיה של ארצות הברית, וכן הנשיא הראשון ממוצא מעורב.


=== אמריקה הדרומית ===
אלווארו אוריבה נבחר לנשיא קולומביה ב-2002, והופך בכך למועמד העצמאי הראשון שהופך לנשיא מזה מאה וחמישים שנים. אוריבה נבחר מחדש בשנת 2006. בתקופת כהונתו בת שמונה השנים הכריז מלחמת חורמה על ארגון ה-FARC, שרצח את אביו וניסה להתנקש פעמים רבות בחייו, והצליח להחליש אותה בעזרת ארצות הברית באופן משמעותי ביותר, ולהזרים השקעות רבות למדינה, דברים שגרמו לו להיות אהוד מאוד בעיני הציבור הרחב.
בחירתו של הוגו צ'אבס בוונצואלה ב-1999 ייצגה את תחילת ההתחזקות של השמאל הפוליטי באמריקה הלטינית. בחירות אלה סימנו את תחילתו של מה שכונה הגאות הוורודה שאחריה יגיעו ניצוחם של לואיז אינסיו דה סילבה בברזיל, טאבארה ואסקס באורוגוואי, אבו מוראלס בבוליביה, מישל בצ'לט בצ'ילה, רפאל קוריאה באקוודור וכו'.


=== אירופה ===
ב-5 באוקטובר 2000 מתקיימות ביוגוסלביה מחאות קשות כנגד הנשיא סלובודן מילושביץ', שמביאות להתפטרותו. ב-2001 הוא נעצר ומוסגר לבית הדין הפלילי הבינלאומי ליוגוסלביה לשעבר בהאג, שם הוא מואשם בפשעי מלחמה.
ב-1 באפריל 2001 הולנד הופכת למדינה הראשונה בעולם בה נישואים חד מיניים זוכים להכרה מלאה.
האפיפיור יוחנן פאולוס השני נפטר ב-2 באפריל 2005. האפיפיור בנדיקטוס ה-16 נבחר לתפקיד ב-19 באפריל 2005.
ב-22 בנובמבר 2005 אנגלה מרקל הפכה לקנצלרית הראשונה בתולדות גרמניה. היא נבחרה ברוב של 397 מול 217 נציגים במליאה החדשה של הבונדסטאג, אולם 51 חברים בקואליציה הצביעו נגדה.
ניקולא סרקוזי נבחר לנשיא צרפת ב-2007, לאחר שז'אק שיראק כיהן בתפקיד במשך 12 שנים.
ב-27 ביוני 2007 החליף גורדון בראון את טוני בלייר בתפקיד ראש ממשלת בריטניה.
במרבית מדינות מערב אירופה מפלגות מהימין הפופוליסטי ימשיכו לגדול בכל העשור בעקבות התגברות האסלאמופוביה, עלייה מחודשת של לאומיות, התנגדות לגלובליזציה ולהגירה, ופרוטקציוניזם. עד סוף העשור יהיו למפלגות הימין הפופוליסטי (אם כי לעיתים רבות ישנם הבדלים משמעותיים בין מפלגות הימין הפופוליסטי) נוכחות בפרלמנטים של בלגיה, הולנד, דנמרק, נורווגיה, שוודיה, פינלנד, שווייץ, אוסטריה, איטליה ויוון.
קוסובו מכריזה עצמאות ב-17 בפברואר 2008 על אף התנגדותה של סרביה ומוקמת מדינה חדשה בשם קוסובו.
דמיטרי מדבדב מחליף את פוטין בתור נשיא רוסיה בשנת 2008.


=== אפריקה ===

2000: ראש התנועה להשבת עשרת הדיברות של אלוהים באוגנדה רוצח כ-700 מחברי התנועה.
מלחמת האזרחים בסומליה הובילה לכך שמשנת 2005 ואילך פיראטים סומליים משתלטים על ספינות רבות, הן בקרבת חופי סומליה והן ברחבי האוקיינוס ההודי, על מנת לדרוש כופר בשביל לשחרר את הספינות ואת אנשי הצוות של הספינות.


=== אסיה ===


==== מזרח התיכון ====
ב-25 במאי 2000 ישראל נסוגה מאזור רצועת הביטחון בדרום לבנון - לאחר בחירתו של אהוד ברק לראש ממשלה ולאחר לחץ ציבורי גובר, ובכללן ארגון "4 אמהות" הוציאה ישראל את כוחות צה"ל מרצועת הביטחון, בפינוי חד-צדדי (ללא הסכם).
ב-10 ביוני 2000 מת נשיא סוריה חאפז אל-אסד. בנו בשאר אל-אסד יורש אותו.
ביולי 2000 התקיימה ועידת קמפ דייוויד בראשות נשיא ארצות הברית ביל קלינטון, ראש ממשלת ישראל אהוד ברק ויושב ראש הרשות הפלסטינית יאסר ערפאת. מטרת הוועידה השאפתנית הייתה השגת הסדר קבע סופי שיסיים את הסכסוך הישראלי-פלסטיני. במהלך המשא ומתן הסכים ברק לכונן את המדינה הפלסטינית על שטח של יותר מ-90% משטחי רצועת עזה ויהודה והשומרון, ואף לוותר על ריבונות ישראל בשכונות הערביות שבמזרח ירושלים. כמו כן הציע ברק לפלסטינים נאמנות דתית בהר הבית ו"מסדרון בטוח" מהשכונות הערביות אליו. השיחות עלו על שרטון. בישראל ובארצות הברית התגבשה ההנחה לפיה ערפאת הוא האשם בכישלון, לאור סירובו לבצע כל ויתור או להעלות הצעה נגדית להצעות שהעלו ברק וקלינטון.
ב-3 בנובמבר 2002 ניצחה בבחירות "מפלגת הצדק והפיתוח" האסלאמית (AKP) בראשות רג'פ טאיפ ארדואן. הניצחון היה על רקע המשבר החברתי, קריסת הכלכלה במדינה ופיטורי מיליוני עובדים במשק הטורקי. בעקבות הרשעתו בעבר של ארדואן בהסתה לשנאה דתית בית המשפט הטיל עליו בעבר איסור לכהן במשרה ציבורית. בשל כך ארדואן נאלץ בתחילה לבחור לעצמו מחליף זמני לראשות הממשלה עד לתום תקופת האיסור. הוא מינה את עבדוללה גול, סגנו במפלגה, לראש ממשלה זמני. בתום תקופת האיסור מונה לראשות הממשלה מטעם מפלגתו.
ב-13 בדצמבר 2003, במבצע "שחר אדום", נתפס סדאם חוסיין על ידי כוחות אמריקאים לאחר שנמצא במחבוא באדמה ליד חווה בעיר תיכרית.
ההחמרה בבריאותו של יאסר ערפאת במהלך נובמבר 2004 השיבה את עבאס אל מוקד הכוח השלטוני ברשות הפלסטינית. עם מותו של יאסר ערפאת בנובמבר 2004 התמנה מחמוד עבאס למחליפו בתפקיד יו"ר הוועד הפועל של אש"ף, קרי ראש הארגון. על תפקיד יו"ר הרשות הפלשתינאית התמודד בבחירות מיוחדות שנערכו ב-9 בינואר 2005 בצורה דמוקרטית למדי ובפיקוח בינלאומי בראשות ג'ימי קרטר.
1 באוגוסט 2005 - פהד, מלך ערב הסעודית בשנים 1982 עד 2005, נפטר. אחיו-למחצה, יורש העצר עבדאללה, הומלך במקומו.
4 בינואר 2006 - ראש ממשלת ישראל, אריאל שרון, לוקה בשבץ מוחי חמור ושוקע בתרדמת. סמכויות ראש הממשלה מועברות לממלא מקומו, אהוד אולמרט
30 בדצמבר 2006 - שליט עיראק לשעבר סדאם חוסיין הוצא להורג.
בספטמבר 2008 אהוד אולמרט התפטר מתפקיד ראש הממשלה עקב חקירות פליליות נגדו. במרץ 2015 הורשע בפרשה זו בעבירות של מרמה, הפרת אמונים ובקבלת דבר במרמה בנסיבות מחמירות, ובהמשך נגזרו עליו 8 חודשי מאסר וקנס.
הבחירות לנשיאות איראן ותנועת המחאה 2009 - תוצאות הבחירות באיראן ב-2009 עוררו גל הפגנות נרחב ברחבי המדינה, שהחל בטענות לזיוף התוצאות, והמשיך להתקוממות עממית. רוב המפגינים היו צעירים מהערים הגדולות בעלי השקפות ליברליות. על פי הדיווחים הלא רשמיים יצאו לרחובות כשני מיליון מפגינים. במהלך ההפגנות סגרו שלטונות איראן אוניברסיטאות בטהראן, חסמו אתרי אינטרנט, חסמו טלפונים סלולריים ושליחת הודעות טקסט, ודיכאו באלימות רבה את כל ההפגנות על ידי כוחות חמושים של השלטון, אשר הרגו ופצעו מאות מפגינים, ועצרו אלפים אחרים ללא משפט.
		
		


==== המזרח הרחוק ====
ב-18 במאי 2000 נבחר צ'ן שואי-ביאן לנשיא טאיוואן. צ'ן-ביאן נבחר מחדש בשנת 2004. יממה לפני הבחירות לנשיאות ב-2004 נפצע צ'ן בבטנו בניסיון התנקשות בעת תהלוכת בחירות.
ב-13 ביוני 2000 נערכת בפיונגיאנג פגישה ראשונה מסוגה בין נשיא קוריאה הדרומית, קים דה-ג'ונג לנשיא קוריאה הצפונית, קים ג'ונג-איל.
בנזיר בהוטו נרצחת בפיגוע התאבדות ב-27 בדצמבר 2007, חודשיים לאחר חזרתה לפקיסטן.
ב-28 במאי 2008 בוטלה המלוכה בנפאל והמדינה הפכה לרפובליקה דמוקרטית.
מזכיר הכללי של המפלגה הקומוניסטית של סין חו ג'ינטאו וראש ממשלת סין וון ג'יאבאו החליפו את מנהיגי הרפובליקה העממית של סין לשעבר ג'יאנג דזה-מין וז'ו רונגג'י.
ב-19 בספטמבר 2006, נערכה הפיכה צבאית בתאילנד, במהלכה הצבא, אשר התנגד להמשך כהונתו של ראש הממשלה תאקסין צ'ינוואט, החל בהפיכה צבאית שקטה - ראש הממשלה הודח והוחלף במפקד הצבא, מבלי שנורתה ירייה אחת. ההפיכה זכתה לגינויים ברחבי העולם. לאחר למעלה משנה במהלכה הוטל שלטון צבאי במדינה, נערכו ב-2008 בחירות כלליות במסגרתן זכתה מפלגת PPP של תומכי ראש הממשלה לשעבר, תאקסין. שנה מאוחר יותר בוטלו תוצאות הבחירות בטענת זיופים ומרמה, כשהמפלגה הדמוקרטית (DP), אשר עמדה בראש קואליציה בת 6 מפלגות, תפסה את רסן השלטון, בהנהגת ראש הממשלה אבהיסיט וג'ג'יווה.
המשבר הפוליטי בפקיסטן ב-2007 - בעקבות ההתנקשות במנהיגת האופוזיציה בנזיר בהוטו בבחירות לפרלמנט הפקיסטני שנערכו בנובמבר 2008 באיחור בעקבות הרצח, ניצחו המפלגות בראשות בעלה של בהוטו, אסיף עלי זרדרי, וראש הממשלה לשעבר אשר הודח ב-1999 על ידי מושארף. ב-7 באוגוסט 2008 הכריזה הקואליציה על כוונתה לפתוח בהליך להדחתו של נשיא פקיסטן פרבז מושארף. בעקבות הלחץ הרב שהפעילה עליו הממשלה להתפטר בטרם ידיח אותו הפרלמנט, הודיע מושארף ב-18 באוגוסט 2008 על התפטרותו, בנאום מיוחד לאומה.


== התנקשויות, חיסולים, וניסיונות התנקשות ==
ההתנקשויות, החיסולים, וניסיונות ההתנקשות הבולטים ביותר במהלך העשור (לא בהכרח רק רציחות פוליטיות):

16 בינואר 2001 - נשיא הרפובליקה הדמוקרטית של קונגו לורן קבילה נרצח על ידי אחד משומרי ראשו (שנהרג כשניסה להימלט מזירת הפשע). המניע נשאר בלתי מוסבר.
1 ביוני 2001 - בירנדרה, מלך נפאל נרצח ביחד עם המלכה אייסוואריה וילדיו הנסיכה שרוטי והנסיך ניראג' בטבח שבוצע על ידי בנו הבכור הנסיך דיפנדרה.
17 באוקטובר 2001 - רצח רחבעם זאבי - שר התיירות הישראלי רחבעם זאבי נרצח על ידי חוליית מתנקשים פלסטינית שהשתייכה לארגון הטרור החזית העממית לשחרור פלסטין במלון הייאט שבירושלים. זאבי היה השר הישראלי הראשון שנרצח בידי מתנקשים פלסטיניים, והאדם הישראלי הבכיר ביותר שנרצח על ידי חמושים במהלך הסכסוך הערבי ישראלי כולו.
6 במאי 2002 - הפוליטיקאי ההולנדי מן הימין הלאומני פים פורטאון נרצח בעת מסע בחירות על ידי פעיל איכות הסביבה פולקר ון דה חראף. פורטאון נרצח שבוע לפני הבחירות בהולנד, כאשר הסקרים הראו כי מפלגתו עשויה לזכות בכשלושים מושבים מתוך 150 חברי הפרלמנט. זה היה הרצח הפוליטי הראשון שהתרחש בהולנד זה 330 שנים.
12 במרץ 2003 - ראש ממשלת סרביה זוראן ג'ינג'יץ' נורה בחזהו ובבטנו על ידי צלף, כנראה בידי אנשי המאפיה הסרבית הקשורים למשטרו של סלובודן מילושביץ'.
10 בספטמבר 2003 - שרת החוץ של שוודיה אנה לינד נרצחה בעת שערכה קניות במרכז קניות בסטוקהולם כאשר הותקפה על ידי מיאילו מיאילוביץ' אשר שנשא סכין, ונדקרה בחזה, בבטן ובזרועות. לינד הוחשה לבית החולים, שם נפטרה למחרת מפצעיה.
2004 - במהלך מערכת הבחירות באוקראינה הוחדר רעל מסוג דיאוקסין למזון של ויקטור יושצ'נקו, איש הימין המתון והפרו-מערבי, אשר באותה העת התמודד לתפקיד נשיא אוקראינה. הרעל גרם לו לכאבים עזים בפניו והם הושחתו.
22 במרץ 2004 - אחמד יאסין, המייסד והמנהיג הרוחני של הארגון האיסלאמיסטי המיליטנטי חמאס, חוסל בעת שיצא ממסגד ברצועת עזה באמצעות שלושה טילים מדגם הלפייר ממסוקי קרב של חיל האוויר. מעוצמת הירי נהרגו במקום יאסין, שניים משומריו ושישה נוספים, וכן נפצעו שניים מבניו.
2 בנובמבר 2004 - במאי הקולנוע ההולנדי תיאו ואן גוך נרצח ברחוב במזרח אמסטרדם על ידי מוחמד בוירי. הוא נדקר פעמיים ונורה שבע פעמים, ומת במקום. לגופה הודק בסכין טקסט מהקוראן. הרוצח, מוחמד בויֵארי, צעיר כבן 26 בעל דרכון הולנדי ומרוקאי, שהיה לבוש בגלביה מרוקאית, נעצר על ידי המשטרה לאחר שנורה ברגלו.
14 בפברואר 2005 - ראש ממשלת לבנון לשעבר רפיק אל-חרירי נרצח יחד עם לפחות שמונה ממאבטחיו כשמכונית תופת התפוצצה ליד שיירתו, בעת שחלפה בסמוך למלון סנט ג'ורג' בביירות. בפיצוץ נהרג גם באסל פליהאן, לשעבר שר האוצר הלבנוני. את האחריות לפעולה קיבל על עצמו ארגון "הישועה והג'האד בסוריה", גוף זניח המסונף לאל-קאעידה, ואולם הציבור הלבנוני והתקשורת הבינלאומית הפנו את האצבע המאשימה אל סוריה. ב-28 בפברואר 2005, שבועיים לאחר הרצח, התפטרה הממשלה הלבנונית.
23 בנובמבר 2006 - סוכן הביון הרוסי לשעבר אלכסנדר ליטוויננקו אשר התגורר באנגליה נפטר בלונדון כתוצאה מהרעלה בחומר הרדיואקטיבי פולוניום 210. בינואר 2016 קבעה ועדת חקירה ציבורית בבריטניה כי ולדימיר פוטין אישר ככל הנראה לרצוח את ליטוויננקו.
30 בדצמבר 2006 - סדאם חוסיין הוצא להורג בתלייה לאחר שהורשע בגין ביצוע פשעים נגד האנושות בבית הדין העיראקי המיוחד שהוקם על ידי ממשלת הביניים העיראקית.
27 בדצמבר 2007 - ראש ממשלת פקיסטן לשעבר בנזיר בוטו נרצחה במהלך פיגוע התאבדות בתום עצרת תמיכה בה בעיר רוואלפינדי. בהוטו נורתה בראשה ובחזה לאחר שנכנסה למכוניתה, ולאחר מכן המחבל פוצץ עצמו וגרם למות 16 בני אדם נוספים. בהוטו נפצעה קשה, הגיעה לבית החולים ושם, כעבור שעה, מתה מפצעיה.
2 במרץ 2009 - נשיא גינאה ביסאו ז'ואאו ברנארדו ויאיירה נורה למוות על ידי חיילים מורדים במהלך התקפה מזוינת על ביתו בביסאו, ככל הנראה בגלל חיסולו יום קודם לכן של הרמטכ"ל בטיסטה טגמה נה וואי, אשר חתר לערוך הפיכה צבאית במדינה.
		
		


== אסונות ==


=== אסונות טבע ===

2001 - הוריקן אליסון - סופת ההוריקן "אליסון" מכה במספר מדינות בארצות הברית, וגובה את חייהם של עשרות בני אדם.
17 בינואר 2002 - התפרצות ניאראגונגו - הר הגעש ניאראגונגו שברפובליקה הדמוקרטית של קונגו מתפרץ וגורם לנזק כבד בעיר הסמוכה גומה. כ-245 בני אדם נהרגים, לפחות 4,500 בתים נהרסים וכ-120,000 בני אדם נותרים ללא קורת גג.
26 בדצמבר 2004 - רעידת האדמה באוקיינוס ההודי - אחת מרעידות האדמה הקטלניות ביותר בזמן המודרני מתרחשת באוקיינוס ההודי. עוצמתה הגיעה לדרגה הנדירה - 9.3 בסולם ריכטר והאנרגיה שלה שקולה לכ-10,000 פצצות אטום מהסוג שהוטל על הירושימה. היא התרחשה באוקיינוס ההודי בקרבת חופה הצפון מערבי של סומטרה, אינדונזיה, ועוררה גלי צונמי אדירים. גלים אלו גבו את חייהם של כ-280 אלף בני אדם ופצעו רבבות אחרים. למעלה ממיליון אנשים נותרו חסרי בית בעקבות האסון.
29 באוגוסט 2005 - הוריקן קתרינה פוגע בחופיה הדרומיים של ארצות הברית, וגורם להצפתה של העיר ניו אורלינס. לפחות 1,836 בני אדם נספו כתוצאה מהסופה.
8 באוקטובר 2005 - רעידת האדמה בקשמיר - רעידת אדמה בעוצמה של 7.7 בסולם מגניטודה לפי מומנט פקדה את מחוז קשמיר בפקיסטן. הרעש גרם למותם של כ־80,000 אנשים ולכשלושה מיליון מחוסרי בית.
12 במאי 2008 - רעידת האדמה בסצ'ואן - רעידת אדמה בעוצמה של 7.9 בסולם מגניטודה לפי מומנט פקדה את מחוז סצ'ואן שבסין. ברעידת האדמה נהרגו 69,197 בני אדם, 374,176 נפצעו, היו 18,238 נעדרים, ו-4.8 מיליון בני-אדם נותרו חסרי בית.


=== אסונות מעשי ידי אדם ===

25 ביולי 2000 - מטוס קונקורד של חברת אייר פראנס מתרסק מיד לאחר שהמריא מפריז, 109 נוסעי המטוס נהרגים ו-5 אנשים נהרגים על הקרקע.
12 באוגוסט 2000 - טביעת הצוללת הרוסית קורסק - הצוללת הרוסית קורסק טובעת בים ברנטס. כל 118 אנשי צוות על סיפון הצוללת נספים באסון.
11 בנובמבר 2000 - אסון קפרון - 155 בני אדם נספים בשריפה שפרצה ברכבת בהרי האלפים באוסטריה.
8 באוקטובר 2001 - האסון בנמל התעופה לינאטה - התנגשות טיסה 686 של סקנדינביאן איירליינס במהלך ההמראה מנמל התעופה לינאטה (מילאנו) במטוס ססנה פרטי. 110 הנוסעים ואנשי הצוות, ארבעה במטוס ססנה, וארבעה על הקרקע נהרגו
12 בנובמבר 2001 - טיסה 587 של אמריקן איירליינס מתרסקת לתוך שכונה בקווינס, ניו יורק. כל 260 הנוסעים ואנשי הצוות ו-5 על הקרקע נהרגו.
25 במאי 2002 - טיסה 611 של צ'יינה איירליינס מתרסקת באזור מיצרי טאיוואן. כל 225 הנוסעים ואנשי הצוות נהרגו.
27 ביולי 2002 - מטוס קרב סוחוי Su-27 מתרסק במהלך תצוגה אווירית בלבוב שבאוקראינה. 85 איש הרוגים ויותר מ-100 פצועים. זהו אסון התעופה בתצוגה הגדול ביותר בתולדות התעופה
26 בספטמבר 2002 - המעבורת MV Le Joola שוקעת מול חופי גמביה. באסון נהרגו 1,863 בני אדם.
1 בפברואר 2003 - מעבורת החלל קולומביה מתפרקת מעל טקסס בחזרתה לכדור הארץ. כל צוות המעבורת, שאילן רמון היה חלק ממנו, נספה.
14 באוגוסט 2005 - מטוס נוסעים שיצא מקפריסין בדרכו ליוון התרסק. כל 115 הנוסעים ושישה אנשי הצוות על המטוס נהרגו.
16 באוגוסט 2005 - 160 הרוגים בהתרסקות מטוס של וסט קאריביאן אירוויז בוונצואלה
31 באוגוסט 2005 - 953 בני אדם מתו בבגדאד כאשר חצו בבהלה גשר שחוצה את נהר החידקל כשנמלטו ממסגד עקב חשש ממחבל מתאבד.
30 בדצמבר 2006 - המעבורת MV Senopati Nusantara שקעה בעקבות סערה בים ג'אווה. באסון נספו בין 400 ל-500 מתוך 628 האנשים על סיפון המעבורת. שלושה ימים לאחר מכן התרסק מטוס באותה סערה וכל 102 האנשים על הסיפון נהרגו.
17 ביולי 2007 - טיסה 3054 של TAM איירליינס החליקה מהמסלול בנמל התעופה של סאו פאולו והתרסקה לתוך מחסן סמוך. באסון נהרגו 199 אנשים.
1 ביוני 2009 - טיסה 447 של אייר פראנס התרסקה לתוך האוקיינוס האטלנטי הדרומי. כל 228 הנוסעים ואנשי הצוות על המטוס על המטוס נהרגו.


=== בריאות ===
2005-2004: התפרצות נגיף המרבורג באנגולה - בשנים אלו הנגיף מגיע להכרה בינלאומית במהלך ההתפרצות הגדולה ביותר המתועדת שלו, שכוללת מאות הרוגים באנגולה, וסיוע של גורמים רפואיים ממדינות המערב בבידוד החולים וקטיעת שרשרת ההדבקה.
2006: כולרה - לאחר כעשור שאנגולה הייתה כמעט נקייה מכולרה, התפרצות המחלה הייתה קטלנית במיוחד, בעיקר עבור ילדים צעירים, בגלל ירידה ביכולת החיסונית שלהם. המחלה כוללת במעט יותר משנה אלפי אנשים, רובם ילדים.
מלריה - מגפת המלריה ממשיכה להתפשט באפריקה, ובשיאה הופכת לסיבת המוות הרביעית בשכיחותה במדינות מתפתחות.


== תנועות חברתיות ופוליטיות ==
ניצני הגל הרביעי של הפמיניזם - אף על פי שלרוב מקובל לסמן את ראשיתו בתחילת העשור הבא, יש הרואים בסוף העשור כנקודת ההתחלה הראשונית שלו, כאשר סממנים שונים לשינוי מגמה בפמיניזם החלו לבוא לידי ביטוי עם התפתחות האינטרנט והרשתות החברתיות. "גל" זה מתאפיין במעבר של השיח הפמיניסטי מהאקדמיה – שם נכח בעיקר בעשורים קודם לכן – אל השיח הציבורי הרחב. נושאים שהיו מרכזיים בשלבים מוקדמים יותר של תנועות זכויות הנשים זוכים לתשומת לב לאומית ובינלאומית על ידי תקשורת המיינסטרים ופוליטיקאים שעוסקים בנושא באופן נרחב יותר מאי פעם. בעשור זה מתמקד השיח סביב זכויות נשים בין היתר בנושאים כמו התעללות מינית, אונס, אלימות כלפי נשים, שכר לא שוויוני או דימוי גוף. בשנת 2006 מתחיל בארצות הברית קמפיין "Me Too" (שאמנם לא יזכה לחשיפה עולמית עד לעשור הבא).


== כלכלה ==
 ערכים מורחבים – משבר הסאבפריים, משבר האשראי העולמי, עליית מחירי הנפט מאז שנת 2003כלכלת העשור מתאפיינת בצמיחה כלכלית גדולה, זאת למרות שני משברים פיננסיים משמעותיים שמתרחשים בעשור זה, משבר אנרגיה ומלחמת סחר אטלנטית. העשור מאופיין גם בהתחזקות הגלובליזציה ועלייתו של מטבע האירו.


=== צמיחה כלכלית בעולם ===
כלכלת העולם במונחי תוצר נומינלי כמעט הוכפלה במהלך העשור - מ-30.21 טריליון דולרים ב-1999 ל-58.23 טריליון דולרים ב-2009. נתון זה אינו מותאם לאינפלציה. מבחינת שווי כוח הקנייה, על פי קרן המטבע הבינלאומית, התמ"ג העולמי עלה ב-78% במהלך העשור.
בעשור הראשון של המאה ה-21 ארצות הברית נותרה הכלכלה הגדולה בעולם במונחי תוצר מקומי גולמי. עם זאת, גודל תרומתה לכלל המשק העולמי ירד מ-28.8% בתחילת העשור ל-24.5% בסוף העשור.
במהלך העשור יפן נותרה הכלכלה השנייה בגודלה בעולם, אך תרומתה לכלכלת העולם הצטמצמה משמעותית מ-14.5% בתחילת העשור ל-8.7% בסוף העשור.
במהלך העשור הרפובליקה העממית של סין הפכה מהכלכלה השישית בגודלה בעולם לכלכלה השלישית בגודלה בעולם, ובשנת 2009 תרומתה לכלל המשק העולמי היה 8.6%, לעומת 3.3% בשנת 1999.
במונחי שווי כוח הקנייה ב-2009 עשר הכלכלות הגדולות היו: ארצות הברית (14.26 טריליון דולר), סין (9.10 טריליון דולר), יפן (4.14 טריליון דולר), הודו (3.75 טריליון דולר), גרמניה (2.98 טריליון דולר), רוסיה (2.69 טריליון דולר), בריטניה (2.26 טריליון דולר), צרפת (2.17 טריליון דולר), ברזיל (2.02 טריליון דולר) ואיטליה (1.92 טריליון דולר).


=== גלובליזציה וההתנגדות למגמה ===

הסרת החסמים על הסחר וההשקעות במדינות רבות, הצמיחה המהותית של השווקים המקומיים במדינות רבות, התפשטות החינוך במדינות מתפתחות רבות, ההתפתחות המהירה של תעשיות ההיי-טק ומערכות המידע במדינות רבות, וכמו גם הצמיחה המהותית של הכלכלה העולמית, הובילו לכך שבעשור הראשון של המאה ה-21 תאגידים רבים החלו לבצע מיקור-חוץ למדינות זרות, תהליך אשר במסגרתו תאגידים רבים בוחרים להעסיק ארגונים חיצוניים לביצוע פונקציות מסוימות עבור התאגיד במדינות זרות בהן לרוב המשכורת הממוצעת נמוכה באופן משמעותי מהמדינה בה המוצר או השירות מפותח או מיוצר בפועל. מיקור-חוץ בוצע במיוחד למדינות מתפתחות כגון סין והודו משום שישנם יתרונות רבים בהעברת העסקים למדינות הללו, ובייחוד משום שאלו שתי המדינות המאוכלסות ביותר בעולם ועל כן יש בהן כמות אדירה של עובדים פוטנציאלים, והזדמנויות רבות לאתר כישרונות, וגם שום שבשתי המדינות רמת ההכנסה נמוכה יחסית. כתוצאה מצמיחה זו, חלק רב מהמדינות המתפתחות הללו החלו לצבור הון רב אשר הושקע בחו"ל. בנוסף, כתוצאה מהצמיחה העולמית, מדינות אחרות, כולל איחוד האמירויות הערביות, אוסטרליה, ברזיל ורוסיה, נהנו מהביקוש הגובר למשאבי הטבע שלהן. המתנגדים למגמות גלובליזציה טענו כי בפועל תהליך מיקור החוץ של עבודות במדינות עם שכר ממוצע גבוה יחסית מוביל לצמצום מקומות התעסוקה הקיימים במדינה ולכך שהכסף אינו מושקע בשווקים מקומיים. מחלקות שירות לקוחות וענפי טכנולוגיית מידע (כגון עיבוד נתונים, תכנות, ותמיכה טכנית) במדינות כמו ארצות הברית ובריטניה סבלו במיוחד ממיקור-חוץ למדינות זרות.
הסחר הבינלאומי המשיך להתרחב במהלך העשור, כאשר שיעורי השכר הנמוכים, ובמקרים רבים מטבע שמוערך בחסר, פעלו לטובתן של כלכלות במדינות מתפתחות מרובות, ובפרט סין ומדינות דרום אסיה.
הצמיחה המהותית של כלכלות סין, הודו ומדינות מתפתחות אחרות תרמה גם לעוצמתן ההולכת וגוברת בפורומים בינלאומיים שונים. עם צמיחת המעמד של ה-G20 ב-2009 הוחלט שה-G20 יחליף את ה-G8 כפורום העיקרי לשיתוף פעולה פיננסי בין הכלכלות הגדולות בעולם.


=== עידן התסיסה ===

במהלך העשור אירעו שני משברים כלכליים גלובליים. בשנת 2000 התנפצה בועת הדוט-קום וכתוצאה מכך נגרמה סערה בשווקים הפיננסיים אשר השפיעה באופן ניכר על הפעילות הכלכלית במדינות המפותחות, וארצות הברית בפרט. עם זאת, השפעת המשבר על הכלכלה הייתה מוגבלת בעיקר הודות להתערבות הבנקים המרכזיים, ובעיקר הפדרל ריזרב בארצות הברית אשר נקט בצעדים חריפים של הורדת הריבית על מנת למנוע מיתון חמור.
במקביל להורדת הריבית לטובת צמיחה כלכלית, החלה להיווצר בארצות הברית בועת נדל"ן. בשנת 2007 עליית הריבית וקריסת שוק הדיור גרמה לכך שרבים בארצות הברית לא הצליחו לשלם חזרה את הלוואותיהם. כתוצאה ממשבר המשכנתאות שנגרם בארצות הברית, חל משבר פיננסי עולמי. למרות התערבות נרחבת מצד הבנקים המרכזיים, משבר החובות הריבוניים היה קשה במיוחד במקומות כמו איסלנד. המשבר הכלכלי היה בשיאו ב-2008 וב-2009, כאשר היו לו בין היתר תוצאות הרסניות עבור יצרני הרכב.
בתגובה למשבר הכלכלי ממשלות רבות פעלו על מנת להבטיח צמיחה כלכלית. בנוסף אורגנו מספר ועידות בינלאומיות אשר נועדו למצוא פתרונות נגד המשבר הכלכלי ולהטיל פיקוח רב יותר על השווקים הפיננסיים. מנהיגי מדינות ה-G-20 קיימו שתי פסגות מרכזיות בוושינגטון בנובמבר 2008 ובלונדון באפריל 2009, בהן הוחלט על הרפורמה הנחוצה שתסייע למנוע משברים דומים בעתיד.


=== משבר האנרגיה ===
מאמצע שנות ה-80 ועד ספטמבר 2003 המחיר לחבית נפט גולמי היה בדרך כלל נמוך מ-25 דולר לחבית. במהלך שנת 2003, המחיר עלה למעל ל-30 דולרים לחבית, ב-11 באוגוסט 2005 הגיע ל-60 דולרים לחבית, כאשר השיא היה ביולי 2008 כאשר המחיר לחבית היה 147.30 דולרים. הפרשנים ייחסו את עליית המחירים לגורמים רבים, בהם דיווחים על ירידה במלאי הנפט, דאגה בשווקים מחוסר בנפט, והמתיחות במזרח התיכון.במשך תקופה מסוימת היו אירועים גאופוליטיים ואסונות טבע מסוימים, אשר גם להן הייתה השפעה ארוכת טווח על שוק הנפט העולמי ומחירי הנפט. האירועים והאסונות הללו כללו ניסויי טילים שביצעה קוריאה הצפונית, מלחמת לבנון השנייה ב-2006, הדאגה סביב ההתקדמות של תוכנית הגרעין האיראנית במהלך 2006 והוריקן קתרינה. המשבר הכלכלי העולמי ב-2008 השפיע רבות על ירידה משמעותית במחירי הנפט בסוף 2008 ובתחילת 2009. עם זאת במהלך מאי 2009 המחיר חזר להיותו אותו הדבר כפי שהיה בנובמבר 2008.
העלייה המשמעותית ברמת החיים של כלכלות מתפתחות רבות ברחבי עולם, ובמיוחד באסיה, תרמה גם רבות לביקוש ההולך וגובר לדלק מאובנים ברחבי העולם, אשר בשילוב עם המצב המתמשך בו חלה ירידה בכמות הנפט החדשה שמתגלה, העלויות הגבוהות שבשאיבת הנפט, וחוסר השקט הפוליטי במזרח התיכון - הובילו לקיומן של שתי מגמות נוספות: עליה מתמדת במחיר הנפט, והמצב בו ממשלות, ארגונים ותאגידים שונים החלו ללחוץ על קידום פיתוח טכנולוגיה ידידותית יותר לסביבה  (אשר מכונה באופן בלתי רשמי "טכנולוגיה ירוקה"). מדינות מתועשות מסוימות החליטו לעבור לטכנולוגיה ירוקה ולהסתמך בעיקר על ביו-דלק (Bio-fuel), אשר הגביר את הדרישה לתוצרת מזון עבור דלקים, וגרם למחסור יחסי בתוצרת מזון, ועלייה נוספת במחיר המזון. מגמה זו, לצד גורמים נוספים, גרמה לכך שבשנים 2007 ו-2008 חל במדינות מסוימות משבר מחירי מזון , כאשר המשבר היה חמור במיוחד במדינות העניות בעולם, בהן היה מחסור חמור אף יותר במזון באותה התקופה.


=== עליית האירו ===
המטבע האחיד של רוב המדינות החברות באיחוד האירופי הוא האירו. האירו הושק ב־1 בינואר 1999, והחליף את המטבעות שהיו נהוגים במדינות השונות, עד להפיכתו להילך חוקי יחיד ב־1 בינואר 2002. המטבעות הלאומיים הוצמדו לאירו בשער חליפין קבוע ובלתי־משתנה, ולמעשה הם הפסיקו להתקיים כמטבעות עצמאיים. השימוש במטבעות ובשטרות הלאומיים נמשך עד ה־1 בינואר 2002 (המכונה גם "יום ה-€"). ביום זה החל תהליך הוצאת המטבעות והשטרות הלאומיים מהמחזור הכספי והחלפתם במטבעות ובשטרות האירו החדשים, ולאחר תהליך חפיפה של כחודשיים, הפך האירו להיות ההילך החוקי היחיד של גוש האירו. בשנת 2004 התרחבה משמעותית רשימת המדינות בהן מונהג האירו, כאשר הצטרפו אל המטבע 10 מדינות נוספות (שמונה מתוכן מדינות קומוניסטיות לשעבר). שתי מדינות נוספות, בולגריה ורומניה, הצטרפו ב-2007 וכתוצאה מכך עד סוף העשור היו 27 מדינות שעשו שימוש באירו.
האירו הפך מאז למטבע השני הנסחר ביותר בעולם אחרי הדולר.


=== התרחשויות כלכליות נוספות ===
2002: מלחמת סחר ארצות הברית-אירופה - נשיא ארצות הברית, ג'ורג' ווקר בוש, מעלה את המכס על ייבוא פלדה מאירופה. המהלך מעורר תגובת נגד כלכלית מצד אירופה.חברות בולטות שהוקמו בעשור זה: SpaceX‏ (2002), טסלה (2003), פייסבוק (2004), אובר (2009).
לקראת סוף העשור מפותח בשוודיה המודל העסקי של ערכת ארוחה (Meal kits) אשר במסגרתו מסוגלים הלקוחות לבחור באינטרנט מבעוד מועד מה הם מתכוונים לאכול בשבוע הבא, והחברה שולחת ללקוחות קופסאות הכוללות שקיות עם מתכונים ומרכיבי המזון באופן המאפשר ללקוחת להכין לבד ארוחות ביתיות ברמה גבוהה, להפוך את תכנונה של דיאטה משפחתית מוצלחת ובריאה לתהליך יעיל ומהיר יותר, וכן לחסוך את הצורך ללכת לחנות לקנות את המוצרים הרלוונטיים. חברות המספקות ערכות ארוחה יהפכו פופולריות במהלך העשור הבא במדינות רבות בעולם המערבי.


== מדע וטכנולוגיה ==


=== מדע ===

בשנת 2000 מדווחת ארצות הברית על הכחדת מחלת החצבת מהמדינה. המחלה חוזרת למדינה בשנים שלאחר מכן.
ב-1 בפברואר 2003 מעבורת החלל קולומביה מתפוצצת מעל טקסס במהלך חזרתה לכדור הארץ.
14 באפריל 2003 - תם פרויקט הגנום האנושי לאחר שפוענחו 99% מהגנים ב-DNA האנושי בדיוק של 99.99%
ב-15 באוקטובר 2003 יאנג ליוואי הפך לטייקונאוט הראשון על גבי השנז'ו 5.
במסגרת פרויקט Mars Exploration Rover נשלחו שני כלי רכב רובוטיים למאדים כדי לצלם ולחקור את פני השטח של כוכב הלכת. בשנת 2004 הגיעו כלי הרכב הרובוטיים בהצלחה למאדים ושלחו תמונות נוף של מאדים חזרה לכדור הארץ.
ב-10 בספטמבר 2008 מופעל לראשונה מאיץ החלקיקים הגדול ביותר אי פעם - מאיץ ה-LHC אשר ממוקם במרכז המחקר CERN על גבול שווייץ-צרפת.
בשנת 2009 הרובוט התת-ימי של המכון האוקיינוגרפי בוודס הול שובר את שיא הצלילה לעומק הים, במטרה לחקור את קרקעיות האוקיינוסים העמוקות ביותר.
ביולוגיה סינתטית - מתאפשרת פריצת דרך גדולה בתחום בזכות התקדמות רבה בטכניקות תיוג חלבונים וסופר רזולוציה.


=== טכנולוגיית מידע ===

מנוע החיפוש גוגל, אשר הושק ב-1997, הופך במהלך העשור לאתר הנצפה ביותר באינטרנט.
במהלך העשור מיקרוסופט מוציאה לשווקים את מערכות ההפעלה ווינדוס מילניום ‏(2000), Windows XP ‏(2001), ווינדוס ויסטה ‏(2006), ו-Windows 7 ‏(2009).
אפל הוציאה לשווקים במהלך העשור את מערכת הפעלה Mac OS X ‏(2001) עבור סדרת מחשבי ה"מק" של החברה.
תוכנות קוד פתוח כמו מערכת ההפעלה לינוקס ודפדפן האינטרנט פיירפוקס צוברים פופולריות רבה במהלך העשור.
אתרי רשתות חברתיות הפכו לדרך פופולרית ברחבי העולם אשר באמצעותה אנשים שומרים על קשר זה עם זה, לא משנה היכן הם נמצאים, כל עוד יש להם חיבור לאינטרנט.


=== טכנולוגיה ===
במהלך העשור חלה התקדמות ניכרת בתחום האלקטרוניקה הדיגיטלית. טלפונים ניידים, מצלמות דיגיטליות, ונגני שמע דיגיטליים הפכו לפריטים ביתיים נפוצים תוך מספר שנים.
הדואר האלקטרוני וחיבור הפס הרחב לאינטרנט הפכו נפוצים כמעט בכל מקום בעולם המתועש.
המסחר באינטרנט (E-commerce) הפך פופולרי במהלך העשור. על אף שאתרי סחר רבים בעולם נסגרו בגלל תזרים מזומנים שלילי לעומתם אתרי מסחר אחרים, כגון eBay ואמזון, זכו להצלחה עצומה. מעשור זה ואילך מהווה המסחר באינטרנט נדבך בפעילות העסקית של מרבית החברות בעולם.
ב-11 בינואר 2007 סין מבצעת ניסוי מוצלח בטיל בליסטי שמסוגל להשמיד לוויינים.
ב-31 באוקטובר 2008 סאטושי נאקאמוטו מפרסם לראשונה את המסמך שמתאר את הביטקוין וטכנולוגיית ה-blockchain.
הסגוויי נחשף לראשונה בדצמבר 2001.
החששות מההשלכות הכרוכות מבאג 2000 לא התממשו לבסוף.
סיגריות אלקטרוניות - בתחילת העשור הומצאה הסיגריה האלקטרונית על ידי הרוקח הסיני הון ליק לאחר שאביו מת מסרטן ריאות.
ניתוח בעזרת רובוט  - בשנת 2000 אושרה מערכת כירורגית דה וינצ'י על ידי מנהל המזון והתרופות האמריקאי. המערכת, אשר נשלטת על ידי המנתח מלוח בקרה נפרד, מאפשרת למנתח לבצע ניתוחים מורכבים בהם המנתח אינו מבצע את הפעולות הכירורגיות במו ידיו אלא בתיווך של מערכת זרועות מכנית האוחזת את מכשירי הניתוח (מספריים, מחזיקי מחט וכו') ומניעה אותם בתוך גוף החולה.
שואבי אבק רובוטיים , ובייחוד שואב האבק הרובוטי Roomba , צברו פופולריות רבה ברחבי העולם במהלך העשור.
מכסחות דשא רובוטיות , צברו פופולריות רבה ברחבי העולם במהלך העשור.
		
		
		
		


=== אלקטרוניקה ותקשורת ===
נגני האודיו הדיגיטליים צברו פופולריות מסיבית במהלך העשור ובייחוד נגן ה-אייפוד. סטיב ג'ובס הציג את ה-iPod הראשון במהלך 2001.
מכשירי GPS לרכב צברו פופולריות מסיבית במהלך העשור.
טלוויזיות High Definition הפכו פופולריות במדינות המערב.
ב-2002 יוצא לשווקים תקן ה-HDMI, המאפשר להעביר אותות וידאו ואודיו בין ציוד אודיו-וידאו בידורי, למשל נגן DVD או Blu-ray וטלוויזיה בהפרדה גבוהה (HDTV).
מצלמות דיגיטליות הפכו פופולריות בקרב מדינות העולם המפותחות.
מכשירי ה-PVR מחליפים את מכשירי הוידאו טייפ ככלי המועדף להקלטת שידורי טלוויזיה.
ב-2006 יוצאים לשווקים לראשונה תקליטורים ונגני תקליטורים בפורמט הבלו-ריי - פורמט הווידאו אשר זכה במהלך העשור להגמוניה והפך לממשיכו של פורמט ה-DVD לאחר שבפברואר 2008 החליטה חברת טושיבה להפסיק לפתח את הפורמט המתחרה HD-DVD.
חיבור לאינטרנט בפס רחב צבר פופולריות מסיבית ברחבי העולם והחליף בהדרגה את החיבור לאינטרנט באמצעות קווי טלפון (Dial-up).
שירותי מחשוב הניתנים למשתמש באמצעות מחשב מרוחק (מחשוב ענן) צברו פופולריות רבה במהלך העשור
טכנולוגיית ה-VoIP צוברת פופולריות רבה ברחבי העולם, ובמיוחד שירות הטלפוניה החינמי סקייפ.
תקליטונים מפסיקים להיות האמצעי הנפוץ ביותר לאחסון נתונים וגיבוי קבצים - את התקליטונים מחליפים מכשירי הדיסק און קי, כרטיסי הזיכרון וצריבת תקלטורי DVD.
		
		
		
		
		
		
		


== תרבות פופולרית ==


=== קולנוע ===

זוכי האוסקר: גלדיאטור (2000), נפלאות התבונה (2001), שיקגו (2002), שר הטבעות: שיבת המלך (2003), מיליון דולר בייבי (2004), התרסקות (2005), השתולים (2006), ארץ קשוחה (2007), נער החידות ממומביי (2008), מטען הכאב (2009)
שוברי הקופות הוליוודיים הגדולים ביותר של העשור היו (מהרווחי ביותר לרווחי פחות): "אווטאר", "שר הטבעות: שיבת המלך", "שודדי הקאריביים: תיבה של איש מת", האביר האפל", "באטמן מתחיל", "הארי פוטר ואבן החכמים", "שודדי הקאריביים: סוף העולם", "הארי פוטר ומסדר עוף החול", "הארי פוטר והנסיך חצוי-הדם", "שר הטבעות: שני הצריחים", "שרק 2", "הארי פוטר וגביע האש", "ספיידרמן 3", "עידן הקרח 3: עלייתם של הדינוזאורים", "הארי פוטר וחדר הסודות", "שר הטבעות: אחוות הטבעת", "מוצאים את נמו", "מלחמת הכוכבים - פרק 3: נקמת הסית'", "רובוטריקים 2: הנקמה", "הארי פוטר והאסיר מאזקבאן" ו"שרק השלישי".
15 סדרות הסרטים שוברי הקופות הוליוודיים הגדולים ביותר של העשור הם (מהרווחי ביותר לרווחי פחות): סדרת סרטי הארי פוטר, טרילוגיית סרטי שר הטבעות, סדרת סרטי שודדי הקאריביים, סדרת סרטי ספיידרמן, סדרת סרטי שרק, סדרת סרטי עידן הקרח, סדרת סרטי הרובוטריקים, סדרת סרטי אקס-מן, שני סרטי הפריקוול של באטמן ("באטמן מתחיל" ו"האביר האפל"), שני סרטי הפריקוול של מלחמת הכוכבים ("מתקפת המשובטים" ו"נקמת הסית'"), שני העיבודים הקולנועיים לספריו של דן בראון ("צופן דה וינצ'י" ו"מלאכים ושדים"), שני סרטי ההמשך של טרילוגיית המטריקס ("מטריקס רילודד" ו"מטריקס רבולושנס"), סדרת סרטי סיפורי נרניה, שני סרטי ההמשך של טרילוגיית סרטי משימה בלתי אפשרית (משימה בלתי אפשרית 2 ומשימה בלתי אפשרית 3), שני סרטי ההמשך של טרילוגיית סרטי המומיה ("המומיה 2" ו"המומיה 3").
צפייה בסרטים באינטרנט הפכה פופולרית במהלך העשור.
לכידת תנועה - בשנת 2000 נעשה לראשונה שימוש בטכנולוגיית לכידת תנועה (Motion Capture) בקולנוע בסרט "Sinbad: Beyond the Veil of Mists". הפריצה העיקרית של טכנולוגיית לכידת התנועה לעולם הקולנוע הייתה ב-2002 בסרט "שר הטבעות: שני הצריחים" בו גילם השחקן אנדי סירקיס את דמותו של גולום בלכידת תנועה.


=== מוזיקה ===

האמן אשר מכר הכי הרבה במהלך העשור היה הראפר האמריקני אמינם והזמרת שמכרה הכי הרבה הייתה הזמרת האמריקנית בריטני ספירס.
במהלך העשור הראשון של המאה ה-21 הזמר אשר הצליח להביא את מספר הלהיטים הרב ביותר לצמרת מצעד הפזמונים המרכזי של תעשיית המוזיקה האמריקאית (7 שירים) וכמו כן הצליח להישאר במשך הזמן הרב ביותר בצמרת המצעד (41 שבועות).
האלבום הנמכר ביותר של העשור היה אלבום האוסף של הביטלס "1".
המוזיקאי האמריקני הפופולרי מייקל ג'קסון נפטר ביוני 2009 מדום לב בשל מנת יתר של סם ההרדמה פרופופול, במהלך ההכנות לסבב ההופעות העולמי שלו "This is it". מותו של ג'קסון עורר גילויי צער ברחבי העולם.
ג'ורג' הריסון, חבר להקת הביטלס לשעבר, נפטר כתוצאה מסרטן ב-29 בנובמבר 2001, משאיר 2 חברים נותרים אחריו. כשנה לאחר מותו נערך קונצרט לזכרו בו הופיעו האמנים הגדלים של היובל.
הסינגלים הנמכרים ביותר בארצות הברית במהלך העשור לפי מגזין בילבורד: "How You Remind Me" ‏(2002), "In Da Club" ‏(2003), "Yeah!" ‏(2004), "We Belong Together" ‏(2005), "Bad Day" ‏(2006), "Irreplaceable" ‏(2007), "Low" ‏(2008), "Boom Boom Pow" ‏(2009)


=== טלוויזיה ===

טלוויזיות עם מסך דק הפכו פופולריות והחלו להחליף בהדרגה את הטלוויזיות עם מסכי ה-CRT.
בחלק מהטלפונים הניידים קיימת כעת האפשרות לצפות בשידורי טלוויזיה.
פורמט השידור HDTV הופך פופולרי לקראת הרבעון האחרון של העשור.
תוכניות מציאות, תוכניות גילוי כישרונות ותוכניות בישול הופכות פופולריות.
צפיית בינג' - בה צופים בפרקים רבים של סדרת טלוויזיה ברצף וללא פרסומות, במקום להמתין יום או שבוע עד למועד השידור של הפרקים הבאים בסדרה, כבעבר, הופכת לתופעה הולכת וגדלה בעקבות התרחבותם של שירותי צפייה על פי דרישה, דוגמת VOD בחברות לוויין וכבלים, או חברות טלוויזיה באינטרנט דוגמת "נטפליקס" ו"הולו".
סדרות רשת בהפקות עצמאיות מתחילים להפוך לפופולריות בזכות עליית מהירות הגלישה באינטרנט.
תוכניות וסדרות טלוויזיה בולטות מחו"ל שעלו לשידור במהלך העשור: האנטומיה של גריי, שובר שורות, אבודים, נמלטים, האוס, הסמויה, המפץ הגדול, איך פגשתי את אמא, דקסטר, Glee, בנות גילמור, NCIS, משפחה מודרנית, האישה הטובה, עקרות בית נואשות, דם אמיתי, מד מן, מחשבות פליליות, אחים לנשק, America's Got Talent, 24, מגרש ביתי, גיבורים, האנה מונטנה, iCarly, עמוק באדמה, שושלת טיודור, מטבחי הגיהנום, עולם מופלא, קסם של הורים, הפמליה, המשרד (סדרת טלוויזיה אמריקאית), שני גברים וחצי, משפחה בהפרעה, The O.C., תרגיע, המתמחה, סקראבס, CSI, קומיוניטי, הרווק, מחלקת גנים ונוף, רוק 30, אבא אמריקאי, ג'קאס, אמריקן איידול, חוף ג'רזי, המופע של קליבלנד, דרייק וג'וש, הכוכב הכחול, מונק, טופ גיר, פילדלפיה זורחת, המגן, בטלסטאר גלקטיקה, מכסחי המיתוסים, CSI: מיאמי, מלקולם באמצע, המשרד (סדרת טלוויזיה בריטית), המופע של עלי ג'י, Punk'd, אווטאר: כשף האוויר האחרון, זיווגים, אפקט הפחד, רינו 911, יומני הערפד, אחת שיודעת, על טבעי


=== ספרות ===
במהלך העשור חלה עליה משמעותית בשימוש במדיה דיגיטלית בניגוד לשימוש במדיה מודפסת, וכמו כן בעולם המערבי החלה ירידה הדרגתית מתמדת של ספרים מודפסים במדינות שבהן קוראי ספרים אלקטרוניים הפכו נפוצים.

הספרים שנכללו הכי הרבה שבועות בכל השנה ברשימת רבי-המכר של הניו יורק טיימס בקטגוריית סיפורת: האחווה  ‏(2000), בית צבוע , On the Street Where You Live, Suzanne's Diary for Nicholas ,Valhalla Rising  ‏, ומדלגים על החג ‏ (2001), מבט מגן עדן  ‏ (2002), צופן דה וינצ'י (2003), צופן דה וינצ'י (2004), צופן דה וינצ'י (2005), For One More Day  ‏ (2006), אלף שמשות זוהרות (2007), הערעור  ‏ (2008), הסמל האבוד (2009)
ספרים בולטים נוספים שיצאו לראשונה לשווקים בחו"ל במהלך העשור: הארי פוטר ואוצרות המוות, נערה עם קעקוע דרקון, אבא עשיר אבא עני, הארי פוטר והנסיך חצוי-הדם, רודף העפיפונים, הרץ במבוך, הארי פוטר ומסדר עוף החול, מלאכים ושדים, הארי פוטר וגביע האש, יומנו של חנון, חיי פיי, סדרת ספרי דמדומים, אלים אמריקאים, סדרת ספרי פרסי ג'קסון והאולימפיים, אשתו של הנוסע בזמן


=== מחשוב ===


==== משחקי וידאו ====
הדור השביעי של משחקי הווידאו החל במהלך אמצע העשור כאשר יצאו לשווקים קונסולות המשחק Wii, פלייסטיישן 3 ו-Xbox 360. קונסולת המשחקים הנמכר ביותר של העשור הייתה קונסלת הפלייסטיישן 2 אשר יצאה לראשונה לשווקים בשנת 2000 ושמרה על פופולרית לאורך כל העשור, גם לאחר שקונסולת הפלייסטיישן 3 יצאה לשווקים.
משחקי הווידאו הבולטים ביותר שיצאו לשווקים במהלך העשור - גראן טוריסמו, פיפ"א, PES - Pro Evolution Soccer, סדרת משחקי פוקימון, Madden NFL, סדרת משחקי The Sims, סדרת משחקי Halo‏, Wii Sports, נינטנדוגס, Grand Theft Auto, סדרת משחקי Call of Duty ו-World of Warcraft.
משחקי הרשת זכו לפופולריות רבה, במיוחד משחקים כמו World of Warcraft.
		


==== אינטרנט ====
אתרי/יישומי אינטרנט בולטים שהושקו במהלך העשור: ויקיפדיה ‏(2001), Google Earth ‏(2001), קאזה ‏(2001), ארכיון האינטרנט ‏(2001), iTunes ‏(2001)‏, מייספייס ‏(2003), סקייפ ‏(2003), Gmail ‏(2004), פייסבוק ‏(2004) מוזילה פיירפוקס ‏(2004), יוטיוב ‏(2005), גוגל מפות ‏(2005), Reddit ‏(2005), טוויטר ‏(2006), גוגל תרגום ‏(2006), ויקיליקס ‏(2008), גוגל כרום ‏(2008), ספוטיפיי ‏(2008), Waze ‏(2008)
חוכמת ההמונים - במהלך העשור היתרונות של "חוכמת ההמונים" נדחפים אל אור הזרקורים המרכזי בזכות אתרי מידע חברתיים, כגון ויקיפדיה, Answers.com, Yahoo!, Reddit, קוורה ומשאבי אינטרנט אחרים, המסתמכים על מקבץ חוות דעת אנושיות.
		
		
		


=== רדיו ===
במהלך העשור חלה ירידה בפופולריות של ערוצי הרדיו בעקבות העלייה בפופולריות של נגני mp3 במכוניות. בעולם המערבי נוסדו שירותי רדיו דרך לוויין, אשר איפשרו למאזינים לראשונה לשלם דמי מנוי חודשיים עבור האפשרות להאזין לאלפי תחנות רדיו מקשת רחבה של סוגות מוזיקליים בעת הנהיגה ללא פרסומות. בעקבות ההתחזקות של מגמה זו, תחנות רדיו רבות החלו להזרים את התוכן שלהן גם באינטרנט ובכך הצליחו להרחיב את קהל המאזינים הפוטנציאליים באופן משמעותי.


=== אדריכלות ===
גורד שחקים טאיפיי 101 הפך לבניין הגבוה ביותר בעולם (גובהו 509 מטרים) כאשר נפתח רשמית ב-31 בדצמבר 2004, שיא בו החזיק עד השלמת בנייתו של בניין הבורג' ח'ליפה ב-4 בינואר 2010.


=== מדיה מודפסת ===
במהלך העשור חלה ירידה משמעותית בייחוד של הספרים, המגזינים והעיתונים בתור המדיה מובילה לצריכת מידע וכמדיה מובילה להפצת פרסומות.אתרי החדשות באינטרנט ואתרי תקשורת מקוונים אחרים הפכו לגופים תחרותיים המסוגלים להרוויח הכנסות רבות מפרסום, ובעקבות כך עיתונאים וסופרים רבים בעולם המערבי החלו לפרסם את דבריהם באינטרנט.


=== ספורט ===
אירועי הספורט העיקריים של העשור כללו שלוש אולימפיאדות קיץ - אולימפיאדת סידני אשר נערכה בשנת 2000, אולימפיאדת אתונה אשר נערכה בשנת 2004 ובייג'ינג אשר נערכה בשנת 2008. במהלך העשור נערכו גם שתי אולימפיאדות חורף בסולט לייק סיטי בשנת 2002 ובטורינו בשנת 2006.
במהלך העשור נערכו שתי תחרויות גביע העולם בכדורגל בקוריאה הדרומית ויפן (2002) וגרמניה (2006).


=== מגמות אופנה ===
 ערך מורחב – אופנה במדינות המערב בעשור הראשון של המאה ה-21באמצע העשור אופנות הרטרו זכו לפופולריות רבה בעולם המערבי בהשראת סצנת האינדי-פופ הבריטית, להקות הגארג' רוק, ותרבות המוד של שנות ה-60. בסוף העשור אופנות של שנות ה-50 ושנות ה-80 הפכו פופולריות. פריטים פופולרים כללו בין היתר מעילי לטרמן, מעילי עור שחורים, חולצות הוואי, ובגדים בצבעי ניאון.
באמצע העשור שיער ארוך יותר הפך פופולרי בקרב נערים רבים בעולם המערבי, כולל תסרוקת ה"Wings" אשר הושפעה מתרבות המוד של שנות ה-60 וכוכבי אינדי בריטים מצליחים. התסרוקת הפכה פופולרית בסוף העשור בקרב צעירים רבים בעולם המערבי בעיקר משום שלזמר הפופ ג'סטין ביבר הייתה את התסרוקת.
אופנת האימו הפכה פופולרית בקרב בני נוער בסביבות השנים 2005–2009
פריטים אופנתיים בעשור הראשון של המאה ה-21 כוללים בין יתר קרוקס, צמידי ג'ל, מחשב כף יד, טלפונים ניידים מסוג "Flip Phones", והסגוויי.

		
		
		


== אישים בולטים ==


=== מנהיגי עולם בולטים ===
מנהיגי עולם שנכללו במהלך העשור בצמרת רשימת אנשי השנה של המגזין "טיים":

ג'ורג' ווקר בוש (2000) - נבחר לאיש השנה משום שבאותה השנה בוש נבחר לנשיאות ארצות הברית.
ג'ורג' ווקר בוש (2004) - נבחר לאיש השנה משום שבאותה השנה בוש נבחר מחדש לנשיאות ארצות הברית.
ולדימיר פוטין (2007) - נבחר לאיש השנה משום שבאותה השנה זכתה מפלגת רוסיה המאוחדת בראשה עומד פוטין ב-64.24 אחוזים מן הקולות.
ברק אובמה (2008) - נבחר לאיש השנה משום שבאותה השנה אובמה נבחר לנשיאות ארצות הברית.
		
		


=== זמרים ולהקות ===

		


=== שחקנים / אנשי בידור ===

		
		


=== ספורטאים ===


=== מדענים ===


=== סופרים ===


== העשור הראשון של המאה ה-21 בישראל ==


=== שלטון וביטחון ===
בבחירות 1999 נבחר לראשות הממשלה אהוד ברק. במהלך כהונתו התבצעה נסיגה חד צדדית מלבנון, בתמיכת הציבור בישראל, וב-24 במאי 2000 יצא אחרון חיילי צה"ל מרצועת הביטחון. צבא לבנון לא התפרס באזור, וכוחות החזבאללה שלטו בו עד מלחמת לבנון השנייה. ב-7 באוקטובר 2000 חטף חזבאללה שלושה חיילי צה"ל בהר דב, ומאוחר יותר גם את אלחנן טננבאום. טננבאום וגופותיהם של שלושת החיילים הוחזרו ב-2004 תמורת שחרור מאות אסירים ערביים.
בין ספטמבר 2000 עד פברואר 2005 הייתה תקופת האינתיפאדה השנייה. האינתיפאדה התבטאה בגל טרור פלסטיני ששיאו היה במרץ 2002 ושהוביל ליציאה למבצע חומת מגן. השנים 2001–2004 היו רוויות פיגועים, אך הפעילות הצבאית שבוצעה בהמשך - שכללה את כיבוש יהודה ושומרון מחדש, מעצרים ופשיטות יומיומיים, הריסת בתים וסיכולים ממוקדים כנגד פעילי ומנהיגי טרור, הניבה תוצאות וגל הטרור דעך. בעקבות האינתיפאדה הוחלט לבנות את גדר ההפרדה לאורכה של מדינת ישראל.
באוקטובר 2000 פרצו מהומות אוקטובר 2000, שבהן נהרגו 13 אזרחים ערביים ואזרח יהודי אחד במסגרת הפגנות אלימות מצד ערביי ישראל. בעקבות המהומות הוקמה ועדת אור וחלה הרעה ביחסי יהודים-ערבים בישראל.
ב-2001 נערכו בחירות מיוחדות לראשות הממשלה בעקבות התפטרות ראש הממשלה ברק שבהן ניצח יו"ר הליכוד, אריאל שרון. בבחירות לכנסת ה-16, כשנתיים לאחר מכן, שב שרון וניצח באופן ניכר.
המהלך המשמעותי ביותר של ממשלת ישראל בראשותו של שרון היה תוכנית ההתנתקות, שבמהלכה, באורח חד־צדדי וללא הסכם, פונו ההתנחלויות הישראליות ברצועת עזה לצד ארבע בצפון השומרון.
לקראת בחירות 2006 עזב ראש הממשלה שרון את הליכוד והקים את מפלגת המרכז קדימה. ב־4 בינואר 2006 הוא לקה באירוע מוחי חמור, שהביא להעברת סמכויותיו כראש הממשלה וכיו"ר קדימה לאהוד אולמרט, כממלא מקום. בבחירות, שנערכו בחודש מרץ, ניצחה קדימה ואולמרט נבחר לראש הממשלה.
השקט היחסי ששרר בגבול הצפון בשנים שמאז נסיגת ישראל מלבנון בא לסיומו באופן חד ביולי 2006, עם חטיפתם של שני חיילי צה"ל בידי חזבאללה והריגתם של נוספים. בתגובה לכך פתחה ישראל בלחימה בחזבאללה על כלל שטח לבנון, שהתפתחה למלחמת לבנון השנייה, ושהובילה לפריסת כוחות בינלאומיים רחבים (יוניפי"ל) ושל צבא לבנון בדרום לבנון. ביולי 2008 הוחזרו גופותיהם של שני חללי צה"ל, אלדד רגב ואהוד גולדווסר, בעסקת חילוף גופות ומחבלים חיים (בהם סמיר קונטאר) עם חזבאללה.
למן תחילת האינתיפאדה ולאורך כל העשור סבלו תושבי עוטף עזה מירי חוזר של רקטות קסאם ושל פצצות מרגמה. בסוף שנת 2008, לאחר שהירי מרצועת עזה התעצם והטווח גדל, יצא צה"ל למבצע עופרת יצוקה, שכלל תקיפות אוויריות מסיביות ופעולת קרקע.
ב-6 בספטמבר 2007 תקף חיל האוויר את הכור הגרעיני בסוריה.
בתחילת שנת 2009 נבחר בנימין נתניהו לראשות הממשלה במהפך שלטוני.


=== כלכלה וחברה ===
שרי האוצר בתקופה זו היו סילבן שלום (עד 2003) ובנימין נתניהו (עד אוגוסט 2005). המשק נכנס למיתון בשנים 2002–2004 אולם לאחר מכן התאושש ושב לצמוח, תוך כדי העמקת הפערים בין העשירונים ופגיעה בקצבאות הסעד. כמו כן הופרטו כמה חברות ממשלתיות גדולות, בהן אל על, מפעל הנשק הקל של תע"ש, בזק ובנק דיסקונט.
העשור התאפיין במאבקים על זכויות חולים ונכים. בשנת 2001 הייתה הפגנת של ציבור הנכים הכללי במשך כמה חודשים מול הכנסת ומשרד ראש הממשלה. כשזו נגמרה לאחר השגת שינוי במדיניות הקצבאות, החלה אחריה הפגנת חירשים מתוקשרת, שמשתתפיה איימו לנקוט אותם אמצעים כמו עמיתיהם שהפגינו בעד כלל הנכים. גם איתם נחתם הסכם שכלל שינוי במדיניות. במהלך העשור פרצו כמה וכמה שביתות שבת של שובתי רעב שהתאכזבו מחוק הבריאות הממלכתי מול משרד ראש הממשלה. הבולטת ביניהם הייתה זו של חולי סרטן המעי הגס, בשנת 2006. הם דרשו למצוא מימון לטיפולים יקרים מאוד להצלת חייהם. בשנים 2008 ו־2009 היו פעילויות הפגנתיות של נכי צה"ל שטענו שקצבאותיהם נשחקות.
יחס הממשלות השונות אל הנזקקים ואל הנכים בפרט הפך גם לסוגיה בתעמולת הבחירות. מחנה פרץ, במפלגת העבודה טען לייצוג מגזר זה והוא קיבל גיבוי ממטה מאבק הנכים שארגן את ההפגנה הארוכה והמתוקשרת מול משרד ראש הממשלה. אולם פעילותה של שרת החינוך, יולי תמיר, השייכת למחנה הייתה מלווה בחיכוכים מתוקשרים רבים עם הורי תלמידים חולים ונכים. סיסמת הבחירות של מפלגת קדימה הייתה "כלכלה עם חמלה" – דהיינו הכרה הן בצרכי המשק והן בצרכי הנזקקים. מפלגת ש"ס הציגה עצמה בכמה מערכות בחירות במהלך עשור זה כמייצגת של הנזקקים, מרצ החלה להדגיש את הפן הסוציאלי במצעה אחרי כמה עשורים שהתעמולה שלה התרכזה בקידום תהליך השלום. מפלגה נוספת שכל עניינה הוא בייצוג נזקקים, מפלגת גיל, קיבלה שמונה מושבים בכנסת אחרי עשרות שנים שבהן מפלגות פנסיונרים לא עברו מעולם את אחוז החסימה.


=== מדע ותרבות ===

העשור התאפיין בניסיונות החרמה כלכליים, תרבותיים ואקדמיים של מדינת ישראל באירופה, בהצגת צבא הגנה לישראל כעבריין כרוני על זכויות האדם האלמנטאריות, בסכסוך עם ועדת זכויות האדם של האומות המאוחדות ובניסיונות מעצר ותביעה של צמרת הביטחון הישראלית באירופה. אף על פי שבאופן רשמי הכישלונות הישראליים היחידים של מדינת ישראל בתחום זה הם ההפסד בבית המשפט בהאג בדיון על גדר ההפרדה, ואף על פי שדווקא בעשור זה מדינת ישראל יכולה להצביע על הישגים ביחסים המדעיים-תרבותיים עם אירופה כמו שלושה זוכים בפרס נובל למדעים, חלה התרחקות תרבותית-מדעית בין ישראל לאירופה. תוכניות ההתנדבות הסקנדינביות בקיבוצים ישראליים בוטלו, חל משבר תיירותי עם טורקיה והפגנות אנטי ישראליות חוזרות ונשנות הפכו לשגרה בבירות אירופיות רבות.


=== ציוני-דרך לפי תאריכים ===

3-10 בינואר 2000 - ועידת שפרדסטאון בין ישראל לסוריה. הועידה נכשלת.
24 במאי 2000 - הושלמה נסיגת כוחות צה"ל מלבנון לאחר 18 שנות הימצאות בה.
7 באוקטובר 2000 - שלושה חיילי צה"ל - בני אברהם, עדי אביטן ועומר סואעד נחטפים בידי חזבאללה.
6 בפברואר 2001 - אריאל שרון מנצח את אהוד ברק בבחירות המיוחדות לראשות הממשלה
29 במרץ 2002 - מבצע חומת מגן מתחיל.
28 בינואר 2003 - הליכוד זוכה בבחירות לכנסת השש עשרה.
1 בפברואר 2003 - אסון מעבורת החלל קולומביה: מעבורת החלל קולומביה מתפרקת מעל לטקסס בעת שובה לכדור הארץ. כל שבעת האסטרונאוטים על המעבורת, בהם האסטרונאוט הישראלי הראשון אילן רמון, נספו.
2003 - מפגש פסגה בעקבה בין ישראל, ארצות הברית ואבו מאזן. מטרתו היא חתימת הסכם שלום.
ינואר 2004 - "עסקת טננבאום", ישראל משחררת מאות אסירים ערביים, ובניהם דיראני ועובייד, תמורת גופותיהם של שלושת החיילים החטופים, ואיש העסקים הישראלי אלחנן טננבאום, משבי חזבאללה.
15 באוגוסט 2005 - נסיגת ישראל מרצועת עזה ופינוי חלק מיישובי צפון השומרון במסגרת "תוכנית ההתנתקות".
28 במרץ 2006 - קדימה זוכה בבחירות לכנסת השבע עשרה.
25 ביוני 2006 - ארגוני הטרור הפלסטינים חוטפים את גלעד שליט לעבר רצועת עזה.
12 ביולי 2006 - מלחמת לבנון השנייה פורצת בהתקפת פתע של חזבאללה לעבר גבול הצפון.14 באוגוסט - הפסקת הלחימה.
1 באוקטובר - יציאת צה"ל מלבנון.13 ביוני 2007 - שמעון פרס נבחר להיות נשיאה התשיעי של מדינת ישראל ומושבע לתפקיד כעבור יומיים.
27 בדצמבר 2008 - מבצע עופרת יצוקה: מבצע צבאי של צה"ל ברצועת עזה, שכלל תקיפה אווירית וקרקעית, וגבה את חייהם של למעלה מאלף פלסטינים. במהלך המבצע ירה חמאס רקטות, שפגעו ביישובים בדרום הארץ, אשר קודם לכן לא היו חשופים לאיום זה.
31 במרץ 2009 - בנימין נתניהו מושבע לראשות ממשלת ישראל ומחליף את אהוד אולמרט, שכיהן בתפקיד זה כשלוש שנים.
		
		
		
		


=== תרבות ישראלית פופולרית ===
סרטים ישראלים בולטים שיצאו במהלך העשור: חתונה מאוחרת (2001), יוסי וג'אגר (2002), הכוכבים של שלומי (2003), סימה וקנין מכשפה (2003) האושפיזין (2004), מישהו לרוץ איתו (2006), ביקור התזמורת (2007), בופור (2007), ואלס עם באשיר (2008), איים אבודים (2008), לבנון (2009), עג'מי (2009)
תוכניות וסדרות טלוויזיה בולטות מישראל שעלו לשידור במהלך העשור: זינזאנה (2000), הבורגנים (2000), החיים זה לא הכל (2001), לגעת באושר (2001), לחיי האהבה (2001), שידורי המהפכה (2002), משחק החיים (2003), אהבה מעבר לפינה (2003), פרויקט Y‏ (2003), אסתי המכוערת (2003), הפיג'מות (2003), השיר שלנו (2004), מיכאלה (2004), מעורב ירושלמי (2004), מ.ק. 22 (2004), אהבה זה כואב (2004), טלנובלה בע"מ (2005), השמיניה (2005), ראש גדול (2005), בטיפול (2005), פיק אפ (2005), מילואים (2005), האלופה (2006), החברים של נאור (2006), הבורר (2007), בובות (2007), מסודרים (2007), מרחק נגיעה (2007), דני הוליווד (2008), הנפילים (2007), סרוגים (2008)
ספרים בולטים מישראל שיצאו לראשונה לשווקים במהלך העשור: מישהו לרוץ אתו (2000), רוץ ילד, רוץ (2001), סיפור על אהבה וחושך (2002), אם יש גן עדן (2005), אשה בורחת מבשורה (2008)
אף על פי שאף חברה בישראל לא תיעדה מה הם השירים המושמעים ביותר לפני 2009, מספר השירים הגדול ביותר של זמר בודד במצעד הפזמונים העברי השנתי של רשת ג' במהלך העשור היה של אייל גולן, 17 שירים.


== קישורים חיצוניים ==


== הערות שוליים ==