קוֹזָאקים (ברוסית: казаки; באוקראינית: козаки; בפולנית: Kozacy, מכונים גם: קובאנים) הם קבוצת אנשים שהורכבה בעיקרה מסלאבים מזרחיים שחיו בארצות מזרח אירופה. נודעה בקהילותיה העצמאיות והצבאיות-למחצה. הם ישבו בשטחים של האיחוד הפולני-ליטאי, באוקראינה, באימפריה הרוסית ולאחר מכן גם בברית המועצות. רובם המוחלט נוצרים, בני הכנסייה האורתודוקסית המזרחית (או "אדוקי האמונה הישנה").


== מקור השם ==
השם "קוזאקים" מגיע מהשפות הסלאביות המזרחיות הישנות, מן המילה הטורקית kazak, שמשמעותה נווד/מטייל (השווה לשורש הטורקי qaz); קוזאק היה גם השם שניתן לפרש קל בצבא האיחוד הפולני-ליטאי, ללא התחשבות במוצא האתני. השם "קוזאק פולני" הפך לשם נרדף לפטריוט פולני קתולי משנת 1814.בהיסטוריה של עם ישראל השם "קוזאק" שימש שם נרדף לפושע גוי שרוצח, אונס ושודד יהודים בתחומי האיחוד הפולני-ליטאי ובאזורים סמוכים.


== היסטוריה ==
מקורם של הקוזאקים בקבוצות איכרים, צמיתים וחולופ שנמלטו מכפריהם או מאדוניהם במהלך המאה ה-12 ואילך, במטרה להיות חופשיים. הקוזאקים שהתערבבו עם קבוצות ממוצא טורקי וטטרי התארגנו באזור הספר בין רוסיה והאימפריה העות'מאנית, שטח הפקר שבו לא היה שליט ולא הייתה סכנה שאדוניהם לשעבר יבואו להחזירם משם לשיעבוד. הקוזאקים היו ידועים בכישוריהם הצבאיים מזה מאות בשנים. עם עליית הקומוניזם לאחר מהפכת אוקטובר דוכאו על ידי הממשל הסובייטי ובזמן המלחמה הפולנית-סובייטית רבים מן הקוזאקים נלחמו נגד הצבא האדום, מאחר שמרביתם היו נאמני הצאר והכנסייה הרוסית הפרבוסלבית. תחיית תרבות הקוזאקים ברוסיה ובאוקראינה החלה רק לאחר התפרקות ברית המועצות, בתחילת שנות ה-90 של המאה ה-20.
לפי הרב עדין שטיינזלץ, במהלך המאה ה-19 חלה תופעה של התגיירות בקרב חלק מהקוזאקים של הדון  ששירתו בצבא הרוסי. ההיסטוריונית, ד"ר אירנה ולדימירסקי, מאוניברסיטת תל אביב, מונה את מספרם של המתגיירים הללו מאזור הדון בכ-40,000 ומציינת כי מקצתם עשו כך או אימצו מנהגים יהודיים בהשראת מפקדיהם.


== אנטישמיות ==
יהודי מזרח אירופה זיהו את הקוזאקים ותרבותם באופן אינסטינקטיבי כאנטישמים, ובתודעה היהודית נצרבה מעורבותם האכזרית בגזרות ת"ח ת"ט. במלחמת העולם השנייה הקוזאקים תמכו בנאצים ואף ביצעו פוגרומים ביהודים. עם זאת, היו משפחות קוזקיות מעטות שאימצו בימי השואה ילדים פולנים, נוצרים ויהודים. שם המשפחה "קוזאק" קיים בקרב חלק מיהודי פולין וצאצאיהם, ואף בישראל.
דמות הקוזאק תפסה מקום מרכזי בעולם הדימויים היהודי-ציוני, והיא מוזכרת לא פעם בספרות היידיש ובספרות העברית, כמו הביטוי: "הקוזאק הנגזל" (המדבר על גורם תוקפני שמבצע עוול ומציג עצמו כקורבן).


== ראו גם ==
גזרות ת"ח ת"ט
הסיץ' הזפורוז'י
קוזאק הנגזל
קזצ'וק
היידמקים
קינת אומן
מרד חמלניצקי
בוגדן חמלניצקי
חמוץ אמריקאי


== לקריאה נוספת ==
ישראל ברטל, "קוזאק ובדווי: עולם הדימויים הלאומי החדש", בתוך: קוזק ובדווי: עם וארץ בלאומיות היהודית, תל אביב: עם עובד (תשס"ז)


== קישורים חיצוניים ==

אתר על קוזאקים אוקראינים (באנגלית)
קוזאקים, באתר אנציקלופדיה בריטניקה (באנגלית)


== הערות שוליים ==