גיזה (בערבית: الجيزة) היא בירת המחוז הקרוי על שמה בצפון מצרים, הממוקמת בגדה המערבית של נהר הנילוס כ-20 קילומטרים דרום-מערבית למרכז קהיר. נכון ל-1 ביולי 2020 אוכלוסיית העיר מנתה כ-4.3 מיליון בני אדם, עובדה ההופכת אותה לפרוור המאוכלס ביותר של קהיר ולעיר השלישית בגודלה במצרים כולה (אחרי קהיר ואלכסנדריה). בסמוך לעיר על רמת גיזה נמצא מתחם הפירמידות בגיזה בו יש פירמידות ומקדשים רבים כמו גם הספינקס הגדול של גיזה והפירמידה הגדולה של גיזה, העתיקה שבשבעת פלאי תבל.


== היסטוריה ==
רמת גיזה היא אתר ארכאולוגי מפורסם ובה נמצאים רבים מהמונומנטים החשובים ביותר בהיסטוריה של מצרים. הפירמידות של גיזה נבנו בנקודת תצפית על בירתה של מצרים העתיקה, ממפיס, לא רחוק מקהיר המודרנית.
העיר עצמה עברה כמה שינויים במהלך ההיסטוריה. תחת שליטים שונים עברה העיר שינויים מרחיקי לכת בתשתיות. במהלך הכיבוש הבריטי במאה ה-19 ובתחילת המאה ה-20 הוכשרו בעיר דרכים, נסללו כבישים ורחובות ונבנו בניינים חדשים. במאה הקודמת[דרושה הבהרה] זכתה העיר לתשומת לב רבה מהשלטון והתשתיות בה שודרגו שוב ושוב גם על ידי הבריטים עד ההפיכה של 1952, ואף אחריה, גם על ידי הממשל הקיים עד היום בגלל חשיבותה התיירותית.
בגיזה שוכנת אוניברסיטת קהיר.


== כלכלה ==
כלכלתה של גיזה מבוססת על תעשיות של סרטים, כימיקלים, הרכבת מכונות, סיגריות ותיירות. תעשיית הנדל"ן בגיזה מצליחה גם כן בזכות בנייני דירות יוקרתיים על גדות הנילוס.


== ערים תאומות ==
ברוניי בנדר סרי בגוואן, ברוניי
נורווגיה ברגן, נורווגיה
ארצות הברית לוס אנג'לס, קליפורניה, ארצות הברית
שוודיה רינקבי, סטוקהולם, שוודיה


== קישורים חיצוניים ==

 אתר האינטרנט הרשמי של גיזה
גיזה, באתר אנציקלופדיה בריטניקה (באנגלית)


== הערות שוליים ==