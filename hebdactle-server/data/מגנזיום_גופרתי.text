מגנזיום גופרתי הוא מלח אי-אורגני שנוסחתו MgSO4. מופיע לעיתים קרובות בצורה הממויימת MgSO4·7H2O כמינרל אפסומיט. נקרא גם 'מלח אנגלי'.  


== שימושים ==


=== רפואי ===
מגנזיום גופרתי מופיע ברשימת התרופות הבסיסיות של ה-WHO, רשימת תרופות שנבחרה על פי יעילותן, בטיחותן ועלותן לצורך שמירה על בריאות הציבור. על פי מסמך ה-WHO, מגנזיום גופרתי נועד לטיפול במצבי פרכוס אצל נשים הסובלות מרעלת היריון ולא למצבי פרכוס אחרים.
מגנזיום גופרתי הוא תרכובת מינרלית הנמצאת בבתי מרקחת וידועה בשם המסורתי מלח אנגלי לשימוש חיצוני ופנימי. התרכובת מסיסה במים בקלות וניתן לעכב מסיסות זו במשחות המכילות ליפידים. לכן מגנזיום גופרתי במשחה אינו נספג באותה קלות בעור האדם. אף טמפרטורת התמיסה וריכוזה עשויים להשפיע על מהירות הספיגה בעור.בשימוש חיצוני, משחת מגנזיום גופרתי משמשת לטיפול בדלקות של העור, כיבים קטנים, או זיהומים מקומיים. בבריטניה משחת מגנזיום גופרתי משמשת גם לסיוע בהוצאת כפיסים, או קוצים, הכלואים בעור. משחת מגנזיום גופרתי בריטית מכילה 47.76% מגנזיום גופרתי, פנול 0.49% וגליצרול.מגנזיום גופרתי משמש גם כמלח אמבטיה ובמכל ציפה.
שימוש פנימי במגנזיום גופרתי כולל:

סם משלשל חריף הפועל תוך חצי שעה עד שעתיים לאחר נטילתו דרך הפה. פעולת הסם מבוססת על כך שיוני המגנזיום מתקשים להיספג במעיים וקושרים כמות גדולה של מים, דבר הגורם ישירות לשלשול. אין להשתמש בחומר זה להקלה ממושכת מעצירות, שכן הוא עלול להפר את האיזון הכימי בדם.
כתרופה תחליפית במצבי היפומגנזימיה, מצב של חוסר איזון אלקטרוליטי שבו יש רמה נמוכה של מגנזיום בדם.
כתרופה אנטי-אריתמית, לטיפול בהפרעת קצב במצבי טורסד דה פואנט.
כמרחיב סמפונות, במצבי אסתמה קשים, לאחר ששימוש בתרופות אחרות (למשל, תרופות אנטיכולינרגיות) נכשל. תרופה זו ניתנת בדרך כלל בעירוי.
בטיפול בנשים הסובלות מרעלת הריון כדי להפחית את הסיכון לפרכוסים, ולטיפול בפרכוסים כתוצאה מרעלת הריון. מגנזיום גופריתי מוריד לחץ דם סיסטולי, אולם אינו משנה לחץ דם דיאסטולי ולכן זרימת הדם לעובר אינה נפגעת.


=== חקלאות ===
בתחום החקלאות השימוש במגנזיום גופריתי הוא לצורך העלאת תכולת המגנזיום, או הגופרית, בקרקע. עיקר השימוש במלח זה הוא בצמחי עציצים, או בצמחים הזקוקים לתכולה גבוהה של מגנזיום בקרקע, כגון תפוחי אדמה, שושניים, עגבניות, עצי לימון, גזר ופלפל. היתרון של מגנזיום גופריתי על פני דשנים אחרים המכילים מגנזיום הוא במסיסות הגבוהה של החומר המאפשרת את פיזורו כדשן נוזלי בריסוס.


=== תעשיית המזון ===
מגנזיום גופריתי משמש כמלח התססה בתהליך יצור בירה. ניתן להשתמש בו כגורם קרישה בייצור טופו.


=== כימיה ===
בתחום הכימיה משמש המגנזיום הגופרתי כחומר סופח מים בתהליכי הפרדת חומרים אורגניים בתמיסה אורגנית.


== קישורים חיצוניים ==


== הערות שוליים ==