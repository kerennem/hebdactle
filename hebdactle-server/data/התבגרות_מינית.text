התבגרות מינית היא מכלול התהליכים הביולוגיים והשינויים הפיזיים המתרחשים בגוף האדם בין הילדות והבגרות, ובין היתר, מאופיינים בכך שהאדם הבוגר מסוגל להתרבות. 
עד להתבגרות מינית השוני במבני הגוף של זכרים ונקבות מסתכם בעיקר לאיברי רבייה. תהליך ההתבגרות מתחיל באותות הנשלחות ממוח לבלוטות מין: שחלות אצל נקבות ואשכים אצל זכרים. בתגובה הבלוטות מתחילות לייצר הורמונים המעודדים גדילה והתפתחותם של מוח, עצמות, שרירים, עור, דם, שיער, אזור החזה ואיברי רבייה. צמיחה לגובה ועליה במשקל מתגברות במחצית הראשונה של ההתבגרות ומסתיימת עם סיומה.
המושגים כאן מציינים רק את השינוי התבגרות הפיזיולוגיים מבלי להתייחס להיבטים תרבותיים וחברתיים.


== שינויים המשותפים לשני המינים ==
בעקבות השפעתם של אנדרוגנים לשני המינים מתרחשת גדילת שיער באזורי בית השחי, שינוי ריח הזיעה בעקבות שינוי הרכב חומצות שומן בו והגברת פעילותן של בלוטות החלב שגורמת בתורה להתרבות החיידקים ותופעת האקנה.


== התבגרות מינית בנערים ==


=== גודל האשכים, התפקוד והפוריות ===
בזכרים, גדילת האשכים הוא סימן ההתבגרות החיצוני הראשון. גודל האשכים משתנה רק במקצת מגיל 10 עד לתחילת ההתבגרות, בדרך כלל נפחם הוא 2–3 סמ"ק ו־1–2 ס"מ באורך. האשכים ממשיכים לגדול במהלך ההתבגרות, ומגיעים לגודלם המקסימלי בערך 6 שנים מאוחר יותר (כ־18–20 סמ"ק במבוגרים).


=== אברי המין ===
הפין גדל רק במעט מגיל 4 ועד לגיל ההתבגרות. אורך הפין הממוצע לפני גיל ההתבגרות הוא כ־4 ס"מ. אברי המין הטרום־התבגרותיים מוכרים כשלב הראשון של ההתבגרות. חודשים אחדים אחרי תחילת גדילת האשכים, עולה רמת הטסטוסטרון וגורמת לגדילת הפין ושק האשכים. השלב המוקדם ביותר בו ניכרת גדילת אבר המין הוא שלב 2. הפין ממשיך לגדול עד לגיל 18 בערך, ומגיע לגודל של כ־7–14 סנטימטרים. בנערים מתבגרים מתרחשות גם זקפות ואביונות, ומתגבר יצר המין. שפיכה הופכת לאפשרית בשלב מוקדם יחסית של ההתבגרות. פליטת זרע יכולה להתרחש כתוצאה מאוננות או באופן בלתי־צפוי במהלך השינה (קרי לילה).


=== שׂער ערווה ===
שער ערווה מופיע בגוף הנער זמן קצר לאחר שאברי המין שלו מתחילים לגדול. כמו אצל נערות, ההופעה הראשונית של שער ערווה היא בבסיס הגבי של הפין. השערות הראשונות מתוארות כשלב 2 בהתבגרות. שלב 3 מושג בדרך כלל כעבור 6–12 חודשים, כאשר השיער רב מכדי שיהיה אפשר לספור אותו. בשלב 4, שׂער הערווה ממלא בצפיפות את "משולש הערווה". שלב 5 מתייחס להתפשטות שׂער הערווה לירכיים ואל הטבור.


=== זקן ===
צמיחת הזקן אצל נערים מתקיימת בגיל ההתבגרות המאוחר (גילאים 15–20, אך יש יוצאי דופן אשר צומח להם זקן בגילאים מוקדמים יותר).
תחילה צומח השפם, לאחר מכן, הלחיים, הצוואר, והסנטר מתמלאים בשיער עם השנים.


== התבגרות מינית בנערות ==


=== בלוטות החלב ===
התרחבות בלוטות החלב (בלטינית Thelarche) היא סימן ראשון של התהליך אצל רוב הנקבות ומתרחשת בממוצע קרוב לגיל 10.5 שנים. תחילה מתחת להילת הפטמה מצד אחד או שניהם מופיעה התקשות קטנה וכואבת. לאחר 6 עד 12 חודשים ההתקשות מופיעה משני הצדדים, מתרחבת, נהיית רכה יותר ויוצאת את גבולות האראולה. אחרי שנתיים הבלוטות מגיעות לגודלן וצורתן הבוגרים (השונים לכל נקבה) ופטמות נבדלות בבירור.


=== שיער הערווה ===
שיער באזור ערווה מופיע כמה חודשים לאחר תחילת התפתחותן של בלוטות החלב (בלטינית, Pubarche). לכ-15% מן הנקבות הוא מופיע כסימן ראשון להתבגרות. תחילה הוא מופיע כשערות בודדות על שפתיים ומתפשט תוך 6 עד 12 חודשים לאזור הערווה ובהמשך מכסה את משולש הערווה.


=== וסת ופוריות ===
אפיתל הנרתיק מתרחב בעקבות אסטרוגנים ותאים מתחילים לנשור ממנו. צוואר הרחם מתחיל להפריש ריר. הדבר מביא להפרשות לבנות. השחלות והרחם מתרחבים ובשחלות מתחילים לגדול זקיקים. הווסת הראשון (בלטינית, Menarche) מתחיל בממוצע כשנתיים אחרי התרחבות בלוטות חלב. במהלך השנה הראשונה לאחר קבלת הווסת בדרך כלל לא מתרחש ביוץ, ובשנה השנייה הוא מתרחש במחצית מהפעמים. הפוריות בתקופה זו עדיין מוגבלת, אך התעברות עדיין אפשרית.


== ראו גם ==
בגרות מינית
שלבי טאנר
עיכוב בהתבגרות המינית


== קישורים חיצוניים ==

התבגרות מינית, באתר "יחד" של סנונית, משרד החינוך
אליזבת וייל (ניו יורק טיימס), מה גורם להרבה ילדות להתפתח מינית בגיל שש, באתר הארץ, 24 באפריל 2012
ורד פרכטר, ההתבגרות המינית של בנים כיום מוקדמת יותר מבעבר, באתר איגוד הפסיכיאטריה בישראל, 25 באוקטובר 2012
קרן צוריאל הררי, 9 בום: מה קורה לילדים בעידן של התבגרות מינית מוקדמת, באתר כלכליסט, 28 באפריל 2017
ענר אוטולנגי, מה קורה בגוף בזמן ההתבגרות המינית?, באתר הארץ, 10 ביוני 2021
התבגרות מינית, באתר אנציקלופדיה בריטניקה (באנגלית)