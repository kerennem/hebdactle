חישול הוא פעולת עיצוב מתכת על ידי לחיצה או כבישה. תכונת החשילות נקבעת בהתאם לאפשרות ללחוץ את החומר מבלי שיסדק. תהליך החישול הוא תהליך עיבוד שבו מעצבים את צורת חומר הגלם באמצעות כוחות לחיצה או מכות לזרימה בכיוונים רצויים.
תהליך החישול נעשה בדרך כלל בחום, אך מתבצע גם בקור (טמפרטורת החדר) כאשר קיימת פלסטיות טובה של המתכת. חימום החומר מוריד את גבול הכניעה של המתכת, מה שמאפשר את עיצובו על ידי הפעלת כוחות לחיצה קטנים.
החישול הוא אחד מתהליכי עיבוד המתכת העתיקים ביותר.


== סוגי חישולים ==
נהוג להגדיר שני סוגי חישולים:

חישול חופשי, שבו החומר זורם באופן חופשי.
חישול בְּטבע, שבו החומר זורם בתוך טבע (תבנית) פתוח או סגור.


=== חישול חופשי ===
בחישול חופשי החומר זורם באופן חופשי ויכול להתפשט לכל כיוון. בדרך כלל החומר זורם בניצב לכוח הלחיצה. בחישול חופשי אין שליטה למעשה על כיווני הזרימה וכאשר רוצים לשלוט עליהם יש להשתמש בטבע כלשהו.


=== חישול בטבע ===
בחישול בטבע זרימת החומר מוגבלת. עיצוב הצורה נעשה בתוך חלל של כלי בעל צורה מוגדרת הנקרא טבע.
חישול בטבע מתחלק ל-2 סוגים שונים:

חישול בטבע פתוח - נעשה בטבע שבו חלל צורתי המתאים לגאומטרית החלק. בעת סגירת חלקי הטבע זורמים עודפי החומר לתוך תעלות מיוחדות. התפוקה בתהליך זה גדולה בהרבה מהתפוקה בחישול חופשי ומובטח בה קבלת צורה ודיוק מידות המוצר. עם זאת, מחיר הטבע גבוה משום שהוא עשוי מפלדת כלים איכותית ועיבודו יקר ומסובך.
חישול בטבע סגור - נעשה בטבע ללא תעלות לקליטת עודף חומר. בתהליך זה מתמלא הטבע באופן מושלם יותר. בתהליך זה מיוצרים מטבעות.


== ראו גם ==
יציקה
ריתוך
נפח
לחצנות מתכת
חיסום


== לקריאה נוספת ==
יצחק פלוריה, חומרים, תכונותיהם ושימושיהם - שלב א', מאה - משרד העבודה והרווחה, 1985.


== קישורים חיצוניים ==
חישול, באתר אנציקלופדיה בריטניקה (באנגלית)