אלוזאורוס (שם מדעי: Allosaurus) הוא סוג של דינוזאור תרופוד במשפחת האלוזאוריים ובו 3 מינים, כאשר המין שלפי הוגדר הסוג, Allosaurus fragilis (מארש, 1877), קרוי כך משום עצמותיו החלולות ותו לא, משום שהיה דינוזאור טורף גדול באורך של 9 מטרים (30 רגל) ומשקל של 2 טונות. הוא חי בסוף היורה והיה טורף העל הנפוץ בסביבתו.
כיום ידועים בסוג אלוזאורוס 3 מינים:

A. fragilis Marsh, 1877
A. europaeus Mateus et al., 2006
A. jimmadseni Chure & Loewen, 2020


== מאפיינים ==
גולגולתו הייתה גדולה מאוד. שיניו רחבות וחדות ולסתותיו עמוקות וארוכות, ככל הנראה הלסת שלו הייתה חלשה אף יותר מן האריה של ימינו והשל כך מומחים בטוחים שהשתמש בשרירי הצוואר החזקים שלו כדי להשתמש בפה שלו כמעין גרזן וליצור חתכים ודימומים בגופו של הטרף. ידיים גדולות יחסית לתרופוד עם ציפורניים חדות סייעו לו לחתוך חתיכות קטנות מגוף הטרף לאחר ההרג. סידור העצמות בגולגולתו היה מאפשר תנועה בין עצם הקודקוד ועצם המצח, ועל ידי כך, בליעת כמויות גדולות של בשר בדומה לנחשים. לפי דעת מדענים פרט אלוזאור בוגר היה חייב לאכול 150 קילו בשר בשבוע על מנת להישאר בחיים ולשרוד, מה שמצביע על כך שהיה טורף פעיל ללא ספק. קיימות תאוריות שלאלוזאורוס היו מספר קרובי משפחה ובהם: זאורופגנקס (Saurophaganax) ואפאנטריאס (Epanterias) שהיו מעין גרסאות גדולות ומפחידות יותר של אלוזאורוס שברירי (פרגיליס), גודלם נע בין 11–13 מטרים. לעומת זאת ישנם מומחים הטוענים שהם אלוזאורים רגילים שפשוט גדלו להיות ענקיים יחסית לאחרים. בכול מקרה טורפים אלה היה נדירים ואופייניים הרבה פחות מהאלוזאור מה שהפך דווקא אותו לטורף על ברוב אזורי המחיה.
התקיים ושגשג בתקופת היורה, לפני כ-155 עד 150 מיליון שנים, בנוסף נמצאו מינים נושפים דמויי אלוזאור שחיו באזורים שונים בעולם כמו באירופה ולהפתעה גם באזורים קוטביים וקרים שהצליחו לשרוד שם זמן רב הרבה יותר אל גם היו קטנים יותר (נמצא דינוזאור דמוי האלוזאור באורך 6.5 מטר באזור קוטבי). האלוזאורוס חי לצד דינוזאורים רבים בתקופת היורה כגון: זאורופודים שהיו נפוצים מאוד באותה תקופה כמו הדיפלודוקוס והברכיוזאורוס, סטגוזאורוס שעמו האלוזאור חווה יריבויות רבות, דריוזאורים רבים ששימשו לרוב כמזון בשבילו ועוד מינים רבים שחיו באותה תקופה.
באזור מחצבה ביוטה, ארצות הברית, נמצאו אלפי מאובני עצמות של אלוזאורוס. הואיל ובדרך כלל מאובניהם של דינוזאורים טורפים נמצאו הרחק אלה מאלה, הועלתה ההשערה שמאחר ומאובני האלוזאורוס קרובים הם היו צדים בקבוצה או להקות שמספרן נע לפי גודל הטרף האופייני ללהקה, כלומר שאם הטרף גדול, חייבת הלהקה להיות גדולה מספיק בשביל לצוד אותו, אולי גם האלוזאורים היו טורפים מצליחים ומספרם היה גדול יחסית. עוד אפשרות שהועלתה, ונחשבת לסבירה יותר, שמדובר במספר רב של אלוזאורים שנמשכו לגופה של דינוזאור חסר ישע כדי לזכות בארוחת חינם.
הימצאות של מאובנים דומים של דינוזאורים ביבשות שונות מוסברת בשל טקטוניקת הלוחות וחלוקתה של יבשת העל הקדומה, פנגיאה שהחלה להיפרד מחלקיה לפני כ-170 מיליון שנים. לעיתים, גילוי מאובנים מלמד אותנו מעט יותר ממה שידוע היה לנו על חלוקת היבשות. באפריקה, למשל, נמצאו מאובנים של דינוזאור שדומה לאלוזאור מאמריקה הצפונית. מאובנים אלה מתוארכים לתקופה שלפני 130 מיליון שנים, עובדה המצביעה על כך שאפריקה נפרדה מן היבשת הצפונית הקדומה, לאוראסיה, מאוחר יותר ממה שסבורים היו עד כה.


== האלוזאורוס בתרבות ==
האלוזאורוס מרבה להופיע בסרטים ובסדרות העוסקות בדינוזאורים.
הוא מופיע בספרו של ארתור קונאן דויל, העולם שאבד מ-1912 ומופיע גם בסרט בעל שם דומה מ-1925. אלוזאורוס גדול בשם גואנגי נראה בסרט העמק של גואנגי מ-1969 ובסרט המסע לעמק החלומות. אלוזאורוס מופיע גם בסדרה המצליחה פארק היורה, בסרט החמישי, עולם היורה: נפילת הממלכה (הוא מופיע גם בסרט הקודם כהולוגרמה ובסרט הקרב בביג רוק). הוא מוזכר גם בעולם היורה: מחנה הקרטיקון כדינוזאור שאולי יפתחו בפארק (מה שבאמת קרה).
סדרות טלוויזיה בהם נראה אלוזאורוס כוללים את הסדרה ללכת עם דינוזאורים וסדרות ההמשך שלה: ללכת עם מפלצות (בקטע האחרון) והבלדה של Big Al וגם סדרות כמו הכוכב דינוזאור ו-בראשית בתוך תמונה.
בנוסף הוא המאובן הלאומי של יוטה ועד 2018 היה גם הדינוזאור הלאומי, אז הוחלף ביוטרפטור.


== גלריה ==

		
		
		
		
		
		
		
		


== קישורים חיצוניים ==

אלוזאורוס, באתר אנציקלופדיה בריטניקה (באנגלית)אלוזאורוס, באתר האנציקלופדיה של החיים (באנגלית)
אלוזאורוס, באתר GBIF (באנגלית)
דף מידע באתר Walking With Dinosaurs מבית ה-BBC (באנגלית)Allosaurus במדריך הדינוזאורים The Dino Directory של המוזיאון להיסטוריה של הטבע (לונדון)