קאראקום (בטורקמנית: Garagum; ברוסית: Каракумы; בתרגום לעברית: "חול שחור") הוא מדבר במרכז אסיה המהווה כשבעים אחוזים (350,000 קמ"ר) משטחה של טורקמניסטן. אוכלוסייתו דלילה ביותר - אדם אחד ל-6.5 קמ"ר.
המדבר נמצא ממזרח לים הכספי, ימת אראל שוכנת לצפונו, נהר האמו דריה ומדבר קיזילקום מצפון מזרחו.
לפני כשלושים מיליון שנה כיסה הים את כל אזור קאראקום. תהליכים אורגניים בדרום מישור טוראן הביאו לירידה הדרגתית של הים ובסופו של דבר להיעלמותו. בהמשך זרם נהר האמו דריה על פני קראקום, שינה את אפיקו מעת לעת והוביל כמויות גדולות של משקעי סחף (בעיקר חול וחרס). חולות קראקום מכילים כיום כ -40 מינרלים שונים שירדו מההרים מדרום-מזרח.נהרות המוגרב והטג'ן זורמים מהרי הינדו-כוש שמדרום אל תוך אגנים במדבר, ומספקים מים לקיום חקלאות זעירה. מגדלים כותנה בנאות המדבר לטג'ן ומארי. באחרונה מתפתח ענף הפקת הנפט והגז הטבעי בקאראקום.
את המדבר חוצה תעלת ההשקיה השנייה הגדולה בעולם, תעלת קאראקום. בנייתה החלה ב-1954, במקביל למסילה הטרנס-כספית ואורכה הוא 1,375 קילומטרים. התעלה מוזנת ממי הנהר אמו דריה ומזרימה 13 קמ"ק מים בשנה, אך בשל בנייה קלוקלת היא סובלת מכך שכ-50% מהמים אובדים בדרך והמלחה בשל עליית מפלס מי התהום המלוחים.


== ראו גם ==
דרווזה


== קישורים חיצוניים ==


== הערות שוליים ==