אינסטגרם (באנגלית: Instagram) הוא יישום חינמי אמריקאי ורשת חברתית עצמאית לשיתוף תמונות וסרטוני וידאו קצרים של עד דקה, כאשר כל שיתוף נקרא "רשומה" (Post), שמאז 2012 מפותחת על ידי הבעלים מטא. היישום מאפשר למשתמשים לצלם תמונות או סרטונים, ולאחר מכן לשתף אותם ברשתות החברתיות האחרות (פייסבוק, טוויטר, טאמבלר) או בדואר אלקטרוני. וכן לעקוב אחרי משתמשים אחרים באמצעות הרשת החברתית של אינסטגרם, שם ניתן לצפות ולהגיב על פוסטים של אנשים אחרים. עוד מאפשר היישום הוספה של מסננים גרפיים שונים המשדרגים את חזות הפוסטים ומעניקים להם מראה שונה.  בשנים האחרונות נוספו כלים כגון: "סטורי"- סרטון/תמונה שניתן לצפות בהן למשך 24 שעות, "רילס"- סרטונים שמורכבים מכמה סרטונים או תמונות עד 30 שניות, ואופציה לרכוש פריטים בחנויות בתוך האפליקציה.


== היסטוריה ==

אינסטגרם נוצרה בשנת 2010 בסן פרנסיסקו, קליפורניה, תוך כדי פיתוח יישום אחר לסלולר בשם burbn. מפתחיה, קווין סיסטרום ומייק קריגר, פיתחו תחילה יישום חדשני מבוסס HTML5 שתוכנן לספק מגוון שירותים מבוססי מיקום. בשלב מסוים במהלך הפיתוח החליטו השניים כי burbn כבד מדי ומסורבל וכי אם ברצונם להצליח, עליהם להתמקד בתחום אחד בלבד מתוך שלל האפשרויות שמציע היישום. הם החלו בפיתוח אבטיפוס המתמקד באפשרויות הצילום בלבד שהציעה burbn והחליטו לקרוא לה בשם "אינסטגרם" (Instagram) מלשון "מיידי" באנגלית (instant) ו־telegram - מברק. פיתוח היישום החדש, אינסטגרם, ארך 8 שבועות בלבד, זאת לאחר שהתשתית כבר הייתה קיימת.
היישום הושק באוקטובר 2010 למכשירי אייפון, ‏אייפד ו-אייפוד טאץ' מתוצרת אפל. באפריל 2012 נוספה האפשרות להפעילה במכשירים מבוססי מערכת ההפעלה אנדרואיד.
בדצמבר 2010 דיווחה אינסטגרם על מיליון משתמשים רשומים לאינסטגרם. ביוני 2011 דווח על חמישה מיליון משתמשים, ובאותה שנה בחודש ספטמבר דיווחה החברה על עשרה מיליון משתמשים.
במרץ 2012 מנתה הרשת החברתית 25 מיליון משתמשים רשומים. במרץ 2014 דיווחה החברה כי הגיעה ל-200 מיליון משתמשים רשומים.
ביולי 2011 הודיעה אינסטגרם כי עד תאריך זה הועלו לרשת 100 מיליון תמונות באמצעות היישום. באוגוסט 2011 דווח כי הועלו עד זמן זה 150 מיליון תמונות.
באפריל 2012 הודיעה פייסבוק כי היא קונה את חברת אינסטגרם, שבה 13 עובדים בלבד, תמורת מיליארד דולר.
ביוני 2013 הודיעה פייסבוק על שדרוג האפליקציה שמעתה תוכל לתמוך ביצירת סרטונים קצרים בני 15 שניות.
באוגוסט 2016 הושק פיצ'ר "Instagram Stories" (סיפורי אינסטגרם) המאפשר למשתמשים לשתף "רגעים" שנמחקים בתוך 24 שעות. ובהמשך הורחבו האפשרויות בפיצ'ר זה.
בנובמבר 2017 נוספה לאפליקציה תמיכה מלאה לעברית.
בספטמבר 2018 הודיעו מייסדי אינסטגרם, קווין סיסטרום ומייק קריגר, על החלטתם לפרוש מהחברה. במקומם מונה אדם מוסרי לעמוד בראש פעילות אינסטגרם.
במרץ 2019 הושק פיצ'ר "Instagram Checkout" המאפשר למשתמשים לבצע רכישות הישר דרך האפליקציה.
בשנת 2021 השיקה פייסבוק גרסה "רזה" לאפליקציית אינסטגרם, בשם "אינסטגרם לייט", אשר מיועדת עבור שווקים מתפתחים ברחבי העולם. האפליקציה, פותחה במרכז המחקר והפיתוח של פייסבוק בישראל.
לאחר ביקורת, פייסבוק השהתה פיתוח גרסת אינסטגרם לילדים.
נכון לינואר 2022 הועלו לרשת למעלה מ-50 מיליארד תמונות וכ-1,074 תמונות חדשות מועלות לאתר כל שנייה.


== שימוש ==

היישום בנוי בסגנון הרשת החברתית טוויטר, כלומר המשתמש יכול לבחור אחרי אילו אנשים הוא רוצה "לעקוב" וכך לראות את התמונות והסרטונים שהם משתפים בדף הפיד שלו. בנוסף, יכול המשתמש בעצמו לשתף תמונות שצילם, להחיל עליהם מספר פילטרים המשפרים את חזות התמונה ולשתף באמצעות היישום במגוון רחב של אפשרויות הכוללות את הרשתות החברתיות, דואר אלקטרוני ושירותים נוספים מבוססי מיקום.
לאחר ההורדה מחנות היישומים ורישום המשתמש היישום מוכן לשימוש. בתחילת השימוש ניתן לבחור מנין לייבא חברים על מנת שחוויית השיתוף תהיה שלמה ומקיפה יותר.
היישום מורכב מ-5 לשוניות:

FEED: דף הבית של היישום שבו יכול המשתמש לראות את התמונות והסרטונים של כל האנשים שאחריהם בחר לעקוב.
EXPLORE: המשתמשים באינסטגרם בוחרים את התמונות הפופולריות ביותר של משתמשי האפליקציה ואלו מוצגות בדף אחד.
SHARE: דף זה מאפשר למשתמשים לשתף את התמונות שלהם. ניתן לצלם תמונות חדשות באמצעות היישום או להשתמש בתמונה מספריית התמונות בטלפון החכם. לאחר בחירת הפילטר הרצוי לתמונה, ניתן ללחוץ על ה-V הירוק ומשם לעבור לאפשרויות השיתוף.
NEWS: דף המרכז את כל העדכונים של רשת האינסטגרם: מי אהב את התמונות של המשתמש, מי הגיב לו ומי התחיל לעקוב אחריו.
USER: דף הגדרות המשתמש, בו ניתן להזמין חברים, לצפות בתמונות שהמשתמש אהב ולערוך את הפרופיל.יש אפשרות לבחור בין חשבון גלובלי (פתוח לכולם), לחשבון פרטי (חשבון שרק מי שבעליו מאשר יכול לראות את מה שהעלה), וחשבון עסקי.


== סטורי ==
אינסטגרם סטורי הוא פיצ'ר באינסטגרם שמאפשר למשתמשים לפרסם תמונות, או וידאו שאורכו עד 15 שניות בנוסף לפוסטים שהם מעלים לפרופילים שלהם. לסטורי יש דמיון לכתיבת זיכרונות או ליומן בעל ממד חזותי. הָסְטוֹרִי מעניק תחושה שהוא חושף את מה שקורה עכשיו בחיים האמתיים, את מה שקורה מאחורי הקלעים. הסטורי נותן לעוקבים ולחברים של משתמש מסוים לראות מה קורה בחיים שלו אם הם מעוניינים בכך מבלי שכל מה שקורה יופיע בפיד לעוקבים ולחברים שאינם מעוניינים בכך. הָסְטוֹרִי נמצא בעמוד הבית מהצד העליון בתוך תבנית מעגלית עם תמונת הפרופיל של האנשים שהעלו אותו. הָסְטוֹרִי נמחק אוטומטית אחרי 24 שעות, אלא אם המשתמשים מחליטים להגדיר אותו כהיילייט.
לפי נתונים שפרסמה אינסטגרם ב-2017, יותר מ-300 מיליון אנשים משתמשים בסטורי כל יום. משתמשי הרשת החברתית יכולים לראות מי ראה את הָסְטוֹרִי שלהם. הרעיון של פוסט המפורסם לזמן מוגבל היה קיים במקור בסנאפצ'אט, והופיע רק מאוחר יותר באינסטגרם, פייסבוק ו-וואטסאפ. אפשר לערוך את הָסְטוֹרִי ולהוסיף לו מסננים וטקסט. הָסְטוֹרִי מעצים את השימוש האוטוביוגרפי ברשתות החברתיות. בנוסף, ניתן לעשות בסטורי שימוש עיתונאי, ולדווח על מה שקורה בזמן אמת בדומה לשימוש בטוויטר.


== השפעות ==

הגידול המהיר במספר משתמשי היישום והפופולריות הגוברת בקרב משתמשיו, גרמו להשפעה במגוון תחומים.


=== השפעה אמנותית ===
בתערוכת Instaart (אוצרים: מייקי חפץ וחן ג'יין זוהר) בתל אביב הוצגו 300 יצירות של 100 אנשים, אשר נוצרו כולן באמצעות היישום ונועדו להציג פיסות מציאות שונות.
הדעות חלוקות בקרב צלמים מקצועיים על ההשפעות של אינסטגרם על האמנות. מצד אחד, ישנם צלמים מקצועיים אשר משתמשים בעצמם באפשרויות הרבות שמציעה להם אינסטגרם. אך מצד שני, ישנם צלמים אשר דעתם על אמנות האינסטגרם היא שלילית, והם טוענים כי כל תמונה אשר תעובד באינסטגרם, תצא יפה בשל מגוון הפילטרים הרחב שמציע היישום, ובעקבות זאת הערך של הצילום האמנותי המקצועי יורד.


=== השפעה בתחום הפרסום והשיווק ===
הכניסה של יישום אינסטגרם לתחום הפרסום והשיווק היה בלתי נמנע וזאת בשל הפופולריות ההולכת וגוברת שלו. ההצלחה המסחררת של היישום הובילה גופים מסחריים שונים להשתמש בה לפרסום תמונות של מוצרי המותגים שלהם וכן של המסר של המותגים שלהם. הפרסום ביישום נעשה גם באמצעות המשתמשים הפרטיים אשר מצלמים תמונות של המותגים השונים ומשתפים אותם ברשת.
רשת CBS השתמשה באינסטגרם על מנת לפרסם את סדרת הטלוויזיה NCIS לוס אנג'לס. הרשת ביקשה מצופיה להוריד את היישום, לעקוב אחר התוכנית ולאחריה לפרסם ולשלוח תמונות מסביבת מגוריהם כאשר בתום התחרות תיבחר תמונה מנצחת אשר תזכה להופיע בפרק הסיום של העונה.
בשנים האחרונות תוכניות רבות פתחו עמודי אינסטגרם רשמיים במטרה לפרסם את הסדרה שלהם ולהעלות עדכונים בנוגע לדוגמה לחברת נטפליקס בבעלותה כמאות חשבונות אינסטגרם שונים של הסדרות שלהם לדוגמה לוציפר (סדרת טלוויזיה), רעבים (סדרת טלוויזיה)
גוף מסחרי נוסף שיצא בקמפיין אינסטגרמי הוא מותג האופנה טופשופ, במהלכו יכולים קוני הרשת להצטלם בחנויות הרשת שהם לבושים בבגדי המותג, לבחור את אחד מהמסננים של היישום, לפרסם את התמונה בפייסבוק שלהם ושל המותג ולבסוף לקבל את התמונה על גבי גלויה מודפסת.


=== שימוש בקרב ידוענים ===
האינסטגרם משך אליו גם ידוענים אשר בעברם נהגו לקדש את פרטיותם.
בעוד שמרבית המפורסמים לא משתפים פעולה ואף מתחמקים ומתעמתים עם צלמי הפפראצי, הם מעלים לרשת האינסטגרם תמונות מרגעים אישיים בחייהם.
בישראל אחת הדוגמאות הבולטות ביותר היא בר רפאלי, שלא אחת התעמתה עם צלמים שניסו לצלם אותה בפעולות יומיומיות ופרטיות. לרפאלי יש חשבון אינסטגרם שבו היא משתפת את העוקבים אחריה במסעותיה בעולם, בתחביביה ובחיי הפנאי שלה. יש לה יותר מ-3 מיליון עוקבים, ולפי דו"ח של חברת הניטור והמדידה SpyTheNet לחודש מרץ 2017, שפורסם באתר איגוד האינטרנט הישראלי, היא דורגה במקום השני ברשימת הישראלים המשפיעים באינסטגרם, (אחרי אנה זק) נכון לאוגוסט 2021 גל גדות היא בראש רשימת הישראלים הנעקבים ביותר באינסטגרם עם יותר מ-58 מיליון עוקבים.
גם פוליטיקאים ישראלים מפרסמים תמונות באמצעות היישום, ובהם ראש הממשלה לשעבר ויו"ר האופוזיציה בנימין נתניהו עם יותר ממיליון עוקבים, והוא הפוליטיקאי הישראלי עם הכי הרבה עוקבים.


==== שיווק באינסטגרם ====
אלפי משווקים משתמשים ברשת החברתית על מנת לשווק את החברות העובדות איתם. לעיתים חנויות בגדים מפרסמות את מרכולתן על ידי תמונות, תוך הפניית הלקוחות לאתר החנות לרכישת הבגדים.


== ראו גם ==
חשבונות האינסטגרם הנעקבים ביותר
הפוסטים האהובים ביותר באינסטגרם


== קישורים חיצוניים ==

 אתר האינטרנט הרשמי של אינסטגרם (בשפות מרובות) אינסטגרם, ברשת החברתית פייסבוק
 אינסטגרם, ברשת החברתית טוויטר
 אינסטגרם, ברשת החברתית אינסטגרם
 אינסטגרם, ברשת החברתית VK
 אינסטגרם, חברה ברשת החברתית LinkedIn
 אינסטגרם, הבלוג הרשמי
אורי אליאבייב, אינסטגרם תאפשר לחברות לפרסם פרסומות מבוססות וידאו, באתר גאדג'טי, 1 בנובמבר 2014
רותה קופפר, #ללא_פילטר | הילדות עברו לחיות באינסטגרם. מה הן עושות שם?, באתר הארץ, 13 בנובמבר 2014
רועי כהן, ‏אינסטגרם בפייס: מכת בכורות, באתר ישראל היום, אפריל 11, 2012
יונתן רוה, איך עושים מטעות מיליונים: סיפור ההצלחה של Instagram‏, באתר TheMarker‏, 18 באוגוסט 2011
יובל סער, איך הפך אינסטגרם, יישום לצילום בטלפון הסלולרי, לרשת חברתית, באתר הארץ, 15 באוגוסט 2011
אודליה כהן‏, Instagram: להיט אינסטנט, באתר וואלה!‏, 17 ביוני 2011
שנהב דעבול, אינסטוש מצעד התמונות והסרטונים ברשת, אתר פרוגי
רפאל קאהאן, אפליקציית החיים הטובים: מדריך אינסטגרם, באתר כלכליסט, 14 במאי 2016
הגר סרבריסקי, ‏התמונות שהרתיחו את משטרת האינסטגרם, באתר onlife,‏ 7 ביולי 2015
יאיר מור, מסנג'ר ייסגר? זה המהלך המפתיע של פייסבוק, באתר אייס, 20 בנובמבר 2021
יאיר מור, אינסטגרם בשינוי דרמטי – האם היא תעלה כסף?, באתר אייס, 17 בנובמבר 2021
ינון בן שושן‏, מנויים משלמים: אינסטגרם מאפשרת לכם להרוויח כסף, באתר וואלה!‏, 20 בינואר 2022


== הערות שוליים ==