Internet Movie Database (בתרגום חופשי, "בסיס נתוני סרטים אינטרנטי") הוא אתר אינטרנט המכיל בסיס נתונים מקוון של מידע על סרטים, שחקני קולנוע, תוכניות טלוויזיה, צוות הפקה ומשחקי וידאו. האתר נמצא בבעלות חברת אמזון.


== סקירה כללית ==
אתר IMDb מכיל מידע על סרטים וסדרות טלוויזיה, החל מפרטים בסיסיים כמו שמות השחקנים, הבמאי, תקציר עלילה וביקורות, ועד פרטי טריוויה, שגיאות המשכיות בסרט, פסקול וקשרים לסרטים אחרים. באתר דפים על שחקנים, במאים ותסריטאים המפרטים את הסרטים והתוכניות בהם עבדו, ולעיתים מכיל ביוגרפיה שלהם, וכן דפים של דמויות בדיוניות מתוך סרטים.
בנוסף לנתונים על סרטים ומשחקי וידאו יש באתר חדשות על סרטים וסדרות טלוויזיה, וכן סקירה מיוחדת על אירועים כגון חלוקת פרסי האוסקר. באתר הייתה גם מערכת פורומים פעילה, הן לכל סרט ולכל אדם, והן פורומים לדיונים כלליים בנושאים שונים. הפורומים נסגרו בפברואר 2017.
IMDb הוא אתר חינמי, וכן אין צורך להירשם אליו על מנת לקבל גישה לנתונים שבאתר. משתמשים רשומים באתר יכולים לדרג את הסרטים, הסדרות והפרקים לפי טעמם מ-1 עד 10. כמו כן, קיים מסלול בתשלום בשם "IMDb Pro", המאפשר קבלת מידע מורחב ומפורט יותר, בעלות חודשית של כ-20 דולר.


== היסטוריה ==


=== ב-rec.arts.movies ===
בסיס הנתונים נוצר משתי רשימות אשר החלו כפרויקטים עצמאיים בשנת 1989 על ידי משתתפים בקבוצת הדיון rec.arts.movies. הרשימה הראשונה הייתה של שחקניות עם עיניים יפות, אשר נקראה בפי רוב "הרשימה". השנייה, אשר נקראה "רשימת דירוגי סרטים", כללה דירוג של סרטים שונים מ-1 עד 10. בכל אחת מהן, מתחזק אחד רשם פריטים שנשלחו אליו על ידי אנשי קבוצת הדיון, והעלה גרסה מעודכנת של הרשימה מדי פעם.
בשנת 1990, חיבר קול נידהם בין שתי הרשימות, ויצר רשימה אחת מאוחדת. לאחר מכן החל ביצירת רשימת שחקנים, בעוד חברי קבוצת דיון נוספים החלו ביצירת רשימות לבמאים ולשחקניות. בתחילה היו הרשימות מוגבלות לאנשים אשר עדיין חיים ופעילים, אך לאחר מכן נוספו אנשים שפרשו, ומאוחר יותר נוצרו רשימות נפרדות לשחקנים ושחקניות שמתו. עד סוף השנה היו במאגר כ-10,000 סרטים שונים. ב-17 באוקטובר, יצר נידהם מספר פקודות יוניקס, אשר אפשרו חיפוש נתונים במאגר. כך נוצר בסיס הנתונים לראשונה, שנקרא אז "rec.arts.movies movie database".


=== ברשת ===
בשנת 1993 הורחב בסיס הנתונים, ונכללו בו קטגוריות נוספות של קולנוענים ומידע דמוגרפי נוסף, כמו גם פרטי טריוויה, ביוגרפיות ותקצירי עלילה. דירוגי הסרטים שולבו בנתוני המאגר, ונוסף ממשק דואר אלקטרוני שנועד למשוב על האתר. באותה שנה, עבר מסד הנתונים לרשת ה-World Wide Web. האתר נקרא בתחילה "Cardiff Internet Movie Database", משום שישב על שרתי מחלקת המדע של אוניברסיטת קרדיף שבוויילס. בשנת 1994, שופר ממשק הדואר האלקטרוני, כך שיאפשר הוספה ועדכון של מידע באתר.


=== כחברה עצמאית ===
בשנת 1995, גדל האתר לממדים אשר לא אפשרו למנהליו להסתמך רק על תרומות ולנהל אותו בזמנם החופשי. בשנת 1996 הפך IMDb לתאגיד בממלכה המאוחדת, ונקרא Internet Movie Database Ltd. קול נידהם היה לבעלים, ושאר בעלי המניות היו האנשים אשר תחזקו את האתר. ההכנסות באו דרך פרסומות, רישיונות ושותפויות.
מצב זה נמשך עד שנת 1998. מאגר הנתונים גדל מדי יום, רוב ההכנסות הוצאו על ציוד, ולא נותר די כסף לשלם משכורות לעובדים. האתר אף סבל מהאטות ניכרות, הן בגישה אליו והן בעדכון המידע. מספר חברות גדולות הציעו לרכוש את האתר, אך בעלי המניות מיאנו למכור אותו אלא אם כן יובטח כי המידע באתר יישאר חופשי.


=== כחברת בת ===
באפריל 1998, חתם נידהם על עסקה עם ג'ף בזוס, מייסד בעלים ומנכ"ל אמזון, על מכירת IMDb לאמזון כחברת בת. מכירה זו אפשרה ל-IMDb לשלם משכורות לבעלי המניות על עבודתם, בעוד לאמזון אפשרה העסקה לפרסם את עצמם באתר במכירת DVD וקלטות וידאו.
בשנת 2002, הקימה IMDb אתר אחות בשם IMDbPro. האתר מציע מידע נוסף לאנשי המקצוע בתחום. השימוש ב-IMDbPro הוא בתשלום ולא נועד לקהל הרחב.
ב-26 בינואר 2006, נוספו לאתר פרקי תוכניות טלוויזיה, המציגים את צוות השחקנים וההפקה לכל פרק בנפרד. בכך גדל מספר הכותרים באתר מ-485,000 לכמעט 750,000. קול נידהם תיאר זאת כ"שינוי הגדול ביותר שאי פעם ביצענו בבסיס הנתונים שלנו".


== תכונות נוספות ==


=== דירוג הסרטים ===
באתר יש סקאלת דירוג, המאפשרת למשתמשים רשומים לדרג כל סרט באתר בציון של 1 עד 10. כל משתמש רשאי להצביע לכל סרט פעם אחת בלבד, כאשר הצבעה נוספת תבטל את ההצבעה הקודמת. בשנת 2006 נוספה האפשרות להצביע גם לתוכניות טלוויזיה, לפרקים של תוכניות טלוויזיה ולמשחקי מחשב. ההצבעות מסוננות ומשוקללות בדרכים שונות על מנת ליצור ממוצע משוקלל. שיטת החישוב (מימין לשמאל):
דירוג משוקלל = (מספר הצבעות ÷ (מספר הצבעות + 25,000)) × ממוצע דירוג + (25,000 ÷ (מספר הצבעות + 25,000)) × 7.1
רשימת 250 הגדולים מציגה את 250 הסרטים עם הציון המשוקלל הגבוה ביותר באתר. ברשימה נכללים אך ורק סרטים אשר הוצגו בקולנוע ואורכם עולה על 45 דקות. בנוסף, סרטי תעודה לא נכללים ברשימה, ולסרט צריכות להיות לפחות 25,000 הצבעות על מנת שיוכל להיכלל ברשימה. הרשימה מבוססת על הצבעות של "מצביעים קבועים" בלבד, מושג אשר אינו מוגדר באתר.


==== עשרת הסרטים הראשונים ברשימה ====
הנתונים נכונים ל-22 בדצמבר 2021:

באתר גם רשימת "100 הגרועים", המציגה את הסרטים עם הציון הנמוך ביותר באתר. בעוד הדירוג ב-250 הגדולים משתנה לעיתים רחוקות, ה"זוכה" ברשימת 100 הגרועים משתנה לעיתים קרובות.
במהלך חודש דצמבר 2021, נדחק הסרט "מועדון קרב" מ-1999 למקום ה-12 והסרט שהחליף אותו - "ספיידרמן: אין דרך הביתה".


=== דירוגים נוספים ===
האתר מדרג גם סדרות ומשחקי וידאו ויש דרוג של האתר לסדרות ולמשחקי הווידאו הטובים ביותר.


=== פורומים ===
האתר הכיל פורום לכל ערך בבסיס הנתונים, המאפשרים למשתמשים רשומים לשוחח על הסרט או האדם לו מוקדש הפורום. לצידם קיימים 47 פורומים ראשיים בנושאים כלליים שונים, כטריוויה, פרסים, תוכניות טלוויזיה, משחקי מחשב ועוד. ב-3 בפברואר 2017 הודיעה IMDb על ביטול וסגירת הפורומים באתר. הפורומים נסגרו והוסרו מהאתר ב-20 בפברואר 2017.


== ראו גם ==
Internet Broadway Database
ספר הקולנוע הישראלי


== קישורים חיצוניים ==
  אתר האינטרנט הרשמי של IMDb IMDb, ברשת החברתית פייסבוק
 IMDb, ברשת החברתית טוויטר
 IMDb, ברשת החברתית אינסטגרם
 IMDb, ברשת החברתית טיקטוק
 IMDb, סרטונים בערוץ היוטיוב
 IMDb, ערוץ באתר Twitch.tv
נטע אלכסנדר, עכבר העיר אונליין, רשימות, דירוגים ותמונות חושפניות: האתר Imdb חוגג 20, באתר הארץ, 6 באוקטובר 2010
נירית אנדרמן, כך שינה מתכנת מחשבים בריטי את עולם הקולנוע, באתר הארץ, 25 באוקטובר 2015


== הערות שוליים ==