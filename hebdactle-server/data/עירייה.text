עירייה היא יחידת שלטון מקומי, שתפקידה לדאוג לרווחת התושבים בעיר נתונה. את ראש העירייה וחברי מועצת העירייה, בוחרים תושבי העיר אחת לתקופה מסוימת (בישראל - אחת לחמש שנים). 
במדינות רבות (ובמידה מסוימת - גם בישראל), נהוג שהמפלגות השונות, החברות גם ברשות המחוקקת וברשות המבצעת, מעמידות מועמדים מטעמן לראשי ערים ורשימות למועצת העיר, בשאיפה שאלה יקדמו את ענייניהן בעיר.


== תפקידי העירייה ==
ניתן לחלק את תפקידי העירייה לשני תחומים עיקריים:

מתן שירותים
פיקוח ורישוי


=== מתן שירותים ===
בתחום מתן השירותים ניתן להבחין בין: 


==== השירותים לתושב ====
שרותי תברואה - פינוי אשפה מבתים ועסקים, מחזור אשפה, ניקוי רחובות ושווקים, הדברת מזיקים ופינוי פגרים.
שיפור פני העיר - טיפוחה ושמירתה של חזות העיר, תחזוקת הכבישים והמדרכות, טיפוח ותחזוקה של פארקים וגנים, התקנת אמצעי בטיחות וסימון כבישים, התקנת לוחות מודעות ועוד.
חניה עירונית - תכנון מערך החניה בעיר, שילוט ותמרור החניה המוסדרת, הפעלת חניונים עירוניים ופינוי צירי תנועה.
כבאות והצלה - שירותי חירום – כיבוי והצלה, ביקורות למתן רישיון עסק, מתן אישורי בנייה ואכלוס, הדרכות וייעוץ בכל הקשור לנושאי הבטיחות בפני אש.
שירות וטרינרי - שמירה על בריאות הציבור מפני מחלות וסכנות שמקורן בבעלי החיים, פיקוח על כל מוצרי המזון שמקורם מהחי - בשר, דגים, מוצרי חלב, עופות וביצים, כדי למנוע הפצת מחלות והרעלת מזון, רישום וחיסון בעלי חיים ועוד.
מים - בעבר אחד השירותים העיקריים שהייתה מספקת העירייה היה אספקת מים, אולם יוזמה של משרד הפנים להפרטת משק המים העירוני הובילה לחקיקת "חוק תאגידי המים והביוב – 2001" אשר אוסר על הרשויות המקומיות ובכללן העיריות החל מפברואר 2008 לטפל בכל נושא המים והביוב שברשותן ולהעביר את הטיפול לתאגיד פרטי.


==== שירותים לקהילה ====
שירותי רווחה - ילדים ונוער במצוקה, משפחות וזוגות במצוקה, נפגעי אלימות, קשישים, חסרי בית, מכורים לסמים ועוד.
בריאות הציבור - קידום בריאות לנשים הרות, תינוקות ופעוטות, תלמידים מבוגרים וקשישים.
חינוך – גני ילדים, חינוך יסודי, חינוך על יסודי וחינוך מיוחד.
ספורט - ניהול, אחזקה והפעלה של מרכזי ספורט עירוניים, פיתוח תשתיות ספורט, קיום אירועים מרכזיים ופיתוח ספורט בשכונות.
דת – הקמת בתי כנסת ומקוואות.
תרבות ופנאי – אירועי תרבות, ספריות עירוניות, מרכזים קהילתיים ומרכזי אומנויות.


=== פיקוח ורישוי ===
רישוי בנייה - הוצאת היתרי בנייה, בדיקת התוכניות והכנתן לדיון בוועדת התכנון המקומית או המחוזית.
פיקוח על הבנייה - אכיפת חוק התכנון והבנייה, פיקוח על הבנייה והתאמתה להיתר הבנייה. איתור עבירות, הכנת כתבי אישום וביצוע צווי הריסה.
רישוי עסקים - הוצאת רישוי לכל העסקים הטעונים רישוי, סיורים ובדיקות, מתן רישיונות לשילוט ולאירועים המוניים.
פיקוח על מבנים מסוכנים - איתור מבנים מסוכנים והנחיה בטיפול להסרת הסכנה.


== ראו גם ==
עירייה (ישראל)


== קישורים חיצוניים ==

עירייה, באתר אנציקלופדיה בריטניקה (באנגלית)


== הערות שוליים ==