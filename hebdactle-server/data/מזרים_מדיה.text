מזרים מדיה או סטרימר (על פי האקדמיה ללשון העברית: כּוֹנַן סֶרֶט שׁוֹטֵף, ובאנגלית נקרא Digital Media Receiver או DMR) הוא מכשיר אלקטרוני אשר מסוגל להתחבר לרשת המחשבים הביתית באמצעות כבל ביתי (Ethernet) או אלחוטי (Wi-Fi) על מנת לגשת לתכני מולטימדיה דיגיטליים (כמו מוזיקה, תמונות ווידאו). מזרימי מדיה יכולים לנגן קבצים ממחשב אישי, ממכשיר לאחסון מדיה המחובר לרשת הביתית, או משרת מדיה אחר המחובר לרשת הביתית. ברוב מזרימי המדיה הדיגיטליים יש לנווט בתפריטים השונים באמצעות שלט רחוק.
בחלק ממזרימי המדיה הדיגיטליים קיימות יכולות מתקדמות במידה שקיים חיבור לרשת האינטרנט, כגון צפייה בסרטים וסדרות טלוויזיה משירותים מקוונים שונים כמו YouTube, Vimeo, Netflix, Hulu, Spotify ו-Amazon.com, ניגון שידורי רדיו דיגיטלי, ניגון פודקאסטים וגלישה באינטרנט. מזרימי מדיה דיגיטליים רבים מאפשרים לנגן תוכן המאוחסן באופן מקומי על גבי דיסק קשיח המחובר ישירות אליהם.


== פונקציונליות ויכולות ==
מזרים מדיה מסוגל להתחבר לרשת ביתית אלחוטית (Wi-Fi) או לרשת קווית (Ethernet). מזרים מדיה כולל ממשק משתמש אשר מאפשר למשתמשים לנווט בקלות יחסית בין ספריות הקבצים שלהם, לחפש קבצים ולנגן קבצים. מזרימי מדיה שונים מעוצבים לטפל במשימות שונות - מזרימי מדיה אחדים מטפלים רק במוזיקה, חלק מטפלים במוזיקה ובתמונות, חלק מטפלים במוזיקה, תמונות ווידאו, בעוד שמזרימי מדיה אחרים אף מאפשרים גלישה באינטרנט ושליטה בשידורי הטלוויזיה החיים ממחשבים אישיים בעלי כרטיס טלוויזיה.
יכולות אחרות אשר מיושמות על גבי מזרימי מדיה מסוימים כוללות:

לצפות, לעצור ולהקליט שידורים חיים בטלוויזיה.
לנגן ולאחסן תקליטורי מוזיקה ולהביט בעטיפות האלבומים.
לנגן, לקטלג ולאחסן סרטי DVD.
להקשיב ולעצור שידורי רדיו דיגיטליים.
לצפות, לאחסן ולערוך תמונות דיגיטליות.
ליצור מצגות של תמונות באופן אוטומטי.


== ציוד ==
מזרימי מדיה אחדים בעלי מסכי תצוגה ורמקולים מובנים. אחרים חייבים להיות מחוברים למכשיר פלט חיצוני, כמו טלוויזיה או מערכת סטריאו. בעוד שקיימים מזרימי מדיה שפועלים עצמאית כמו ה-Apple TV, לא נדיר למצוא את הפונקציונליות שלהם מיושמת במכשירים אלקטרוניים ביתיים, כמו קונסולות משחקים (למשל, קונסולת המשחקים Xbox 360 של מיקרוסופט), נגני DVD, ממירים דיגיטליים אינטראקטיביים  ואפילו בטלוויזיות עצמן (ראו טלוויזיה חכמה).


== שימוש ==


=== ההשפעה של מזרימי המדיה הדיגיטליים על שירותי הטלוויזיה המסורתיים ===
ריבוי התכנים הדיגיטליים, כמו גם התפוצה הרחבה של גישה לאינטרנט בפס רחב, מאפשרת לצרכנים בעשור השני של המאה ה-21 לנגן בזמן אמת סדרות טלוויזיה וסרטים בחדות גבוהה, בהשוואה לתכנים בתשלום שמספקות חברות הכבלים והלווין. בשל כך צרכנים רבים עם חיבור לאינטרנט בוחרים להשתמש במזרימי מדיה דיגיטליים על מנת לצפות בתוכניות טלוויזיה וסרטים, ונמנעים מלחבר את הטלוויזיה שברשותם לשירותי הטלוויזיה בכבלים או בלווין.


=== שימוש בטכנולוגיית הסטרימינג באופן בלתי חוקי ===
מאז אמצע העשור השני של המאה ה-21 משווקים נגני מדיה דיגיטליים המופעלים לעיתים קרובות באמצעות מערכת הפעלה של אנדרואיד וממותגים כ"fully-loaded". מכשירים אלו מציעים גישה חופשית לתכנים המוגנים בזכויות יוצרים, כולל סרטים ותוכניות טלוויזיה, כמו גם שידורים בזמן אמת של ערוצי טלוויזיה שונים מרחבי העולם. הנגנים הללו בדרך כלל משתמשים בתוכנת מדיה בקוד פתוח כמו Kodi. נגני מדיה דיגיטליים מסוג זה נמכרים לעיתים קרובות דרך שווקים מקוונים כגון Amazon.com ו- eBay, אך גם דרך קמעונאים מקומיים.
מכשירי הסטרימינג מהסוג הזה היו המוקד למחלוקות משפטיות. בבריטניה, הארגון "The Federation Against Copyright Theft" נקט בצעדים משפטיים מטעם בעלי זכויות היוצרים נגד אלה שמשווקים נגני מדיה דיגיטליים מסוג זה עם גישה לתוכן המוגן בזכויות יוצרים. ב-26 באפריל 2017 פסק בית הדין האירופי לצדק כי מכירה של נגני מדיה דיגיטליים עם גישה ליצירות המוגנות בזכויות יוצרים היא בלתי חוקית.


== ראו גם ==
Apple TV
הזרמת מדיה
וידאו על פי דרישה (VOD)


== קישורים חיצוניים ==
מחשב סלוני (HTPC) מול מזרימדיה (Streamer) - פורסם ב-HomeTheater.co.il ב-27 באוגוסט 2008
ריכוז ביקורות על מזרימי מדיה בארץ - קישור לשרשור באתר HomeTheater.co.il
Hometheater ומישל דור, מבט על מזרימי מדיה - מהמחשב לטלוויזיה, באתר ynet, 28 במרץ 2007
ליאור קורן, dtown, מהמחשב לסלון: הגל הבא של מזרימי המדיה, באתר ynet, 12 בספטמבר 2008


== הערות שוליים ==