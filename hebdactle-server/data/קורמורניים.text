קורמורניים (שם מדעי: Phalacrocoracidae) היא משפחת עופות מים מסדרת הסולתאים ובעבר השתייכו לשקנאים. הקורמורניים כוללים 38 מינים. הצעות אחדות למיון המשפחה הועלו, בהן מובחנים מאחד עד שלושה סוגים. הקורמורנים מעדיפים חופים על פני אוקיינוסים, וחלקם אף התיישב במקווי מים יבשתיים. הם נמצאים בכל העולם, למעט באיים במרכז האוקיינוס השקט.


== מאפיינים ==
המאפיין המבדיל את הקורמורניים מהשקנאים הוא קרום שחייה בין אצבעות הרגלים. נוצותיהם של מרבית הקורמורנים כהות, ובייחוד של אלה החיים בחצי הכדור הצפוני. עם זאת, מספר מינים מחצי הכדור הדרומי הם בעלי נוצות לבנות ושחורות, ומינים מעטים הם בעלי נוצות צבעוניות. למינים רבים יש אזורים צבעוניים על עור הפנים, שצבעם לרוב כחול בהיר, כתום, אדום או צהוב, ובאופן טיפוסי אלה הופכים לבהירים יותר בתקופת הרבייה. מקורם של הקורמורנים ארוך ומעוקם בחדות בסופו.
כל הקורמורנים הם אוכלי דגים, צלופחים ואפילו נחשי מים. את טרפם הם משיגים על ידי צלילה. לעיתים מבצעים קפיצה מקושתת, כנראה כדי לקבל תנופה בצלילה. מתחת למים הם מתקדמים באמצעות "חתירה" ברגליהם.
במחקר שנעזר במדי עומק התגלה, כי הקורמורנים יכולים להגיע עד עומק של 45 מטרים מתחת לפני המים.
אחרי ציד הדגים, הקורמורנים מגיעים לחוף, ונצפים באופן קבוע פורשים את כנפיהם כלפי השמש. מטרת ההתנהגות הזו היא כנראה ייבוש כנפיהם. נוצותיהם חדירות למים, תכונה לא אופיינית לעופות מים. עובדה זו מסייעת להם לצלול במהירות, שכן הנוצות אינן אוצרות בחובן בועות אוויר.
הקורמורנים הם מקננים טריטוריאליים, ובונים את קניהם בעצים, באיים קטנים וסלעיים או בצוקים. הביצים הן בגוון כחול. לרוב, קיים מחזור הטלה אחד בלבד בכל שנה. הגוזלים מואכלים בדרך של הקאת מזון מהזפק. מקורם עמוק, מה שקושר אותם לשקנאים.
המין קורמורן גדול חורף בישראל. מלבדו מצויים בישראל גם המינים קורמורן גמדי וקורמורן ימי.


== מיון ==
פעם כל הקורמורנים היו שויכו לסוג Phalacrocorax, אך בעקבות בדיקות הוחלט לאחרונה להגדיר 3 סוגים שונים, כלהלן:

משפחת קורמורניים (Phalacrocoracidae)
סוג קורמורן (Phalacrocorax) - בו 21 מינים
סוג קורמורן קטן (Microcarbo) - בו 5 מינים
סוג קורמורן כחול-עין (Leucocarbo) - בו 8-14 מינים


== קישורים חיצוניים ==

קורמורניים, באתר ITIS (באנגלית)
קורמורניים, באתר NCBI (באנגלית)
קורמורניים, באתר Animal Diversity Web (באנגלית)
קורמורניים, באתר האנציקלופדיה של החיים (באנגלית)
קורמורניים, באתר GBIF (באנגלית)


=== גלריה ===