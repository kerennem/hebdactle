עַדַן (בערבית: عدن נהגה A'dan; באנגלית ובשפות לועזיות נוספות ידועה כ-Aden) היא עיר נמל בתימן, לשעבר בירתה של הרפובליקה העממית של דרום תימן עד האיחוד בין הצפון והדרום של תימן, עת הוכרזה העיר כעל מרכז סחר חופשי. על שמה מפרץ עדן. נמל עדן היה ליעד נכסף עבור המעצמות משום מיקומו האסטרטגי כתחנת מעבר בין הודו לאירופה.


== גאוגרפיה ==
העיר עדן כוללת בתוכה מספר קטן של עיירות קטנות: עיר הנמל, החלק התעשייתי (שנקרא "עדן הקטנה", וכולל בתוכו בית זיקוק), ומדינת א-שעב (המרכז של עדן), ושני פרברים: ח'ורמכסר ושייח' עות'מאן, השוכן בעיר הישנה, ליד נמל התעופה הבינלאומי עדן שממוקם ביניהם.


== היסטוריה ==
בין 1839 ל-1937 הייתה עדן פרובינציה של הראג' הבריטי ששלט בהודו, זאת לאור היותה תחנת תדלוק בפחם (Coaling Station) לספינות בין תעלת סואץ להודו. לאחר מכן, בין 1937 עד 1963 הייתה עדן מדינת חסות בריטית. בתקופת מלחמת העולם הראשונה הייתה עדן במצור למעשה מצד היבשה, שהטילו עליה העות'מאנים ותומכיהם המקומיים. עם זאת, בקרבות שניטשו באזור לא הושגה הכרעה על ידי מי מן הצדדים.
ב-1963 השתלבה עדן כמדינת עדן בפדרציה של האמירויות הערביות של הדרום שאיגדה מספר שטחי חסות בריטים וסולטנויות בדרום תימן. ב-1967 הבריטים עזבו את דרום תימן לאחר התקוממות חמושה כנגדם ועדן נכבשה ושולבה במדינת דרום תימן ועדן הייתה לבירתה. ב-1990 כאשר דרום תימן וצפון תימן התאחדו לתימן, עדן חדלה להיות הבירה שעברה לצנעא.
ב-21 בספטמבר 2014, במהלך ההתקוממות השיעית בתימן, השתלטו המורדים החות'ים על צנעא. לכן, מושב ממשלתו של עבד רבו מנסור האדי הועבר לעדן.
בשנת 2015 בזמן ההפיכה בתימן השתלטו המורדים החות'ים על העיר אך מאוחר יותר באותה שנה חזרה העיר לשליטת צבא תימן. בדצמבר 2015 מושל העיר ג'עפר מוחמד סעד נהרג בהתנקשות.
בפברואר 2018 השתלטו על העיר המורדים של דרום תימן וכעת נמצאת בשליטתם.


== כלכלה ==
לאורך השנים הייתה עדן נמל חשוב לאורך הציר הימי שבין תעלת סואץ להודו ומדינות אסיה. היותה תחנת תדלוק פחם לספינות בריטיות הפך אותה לתחנת מסחר חשובה לאורך מסלול הסחר ונקודת יצוא מחצי האי ערב. בניגוד לצפון תימן, עדן היא עיר חזקה מבחינה כלכלית ולעומת מדינת הצפון שם המסחר היה חלש יותר ומצבה הכלכלי היה פחות טוב.


== יהודים ==
 ערך מורחב – יהדות עדןבעדן שכנה קהילה יהודית מפוארת. חלק מיהודי עדן עסקו במסחר או באספקת שירותים לבריטים שהוצבו בעדן. יהדות עדן הושפעה רבות מיהדות תימן אך התבדלה ממנה בעקבות קליטתם בקהילה של יהודים ממקומות שונים ובעיקר יהודים בגדדים מקהילת יהדות הודו.
יהודים גרו בעדן החל מ-200 לספירה. ב-1947, בעקבות הכרזת האו"ם בכ"ט בנובמבר, נערכו פרעות ביהודי עדן ועשרות יהודים נרצחו ונפצעו. הפרעות הגבירו את קצב עליית היהודים לארץ ישראל עד שב-1967 שארית הקהילה היהודית עזבה את עדן לישראל ולבריטניה.


== ראו גם ==
המצור על עדן
פרעות עדן (1947)


== קישורים חיצוניים ==

עדן, באתר אנציקלופדיה בריטניקה (באנגלית)


== הערות שוליים ==