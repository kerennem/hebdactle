בנאי או פועל בניין הוא פועל המועסק בענף הבנייה. המונח מתייחס לפועלי בניין כלליים, אך גם לעובדים בעלי התמחות מיוחדת, כגון חשמלאים, נגרים, שרברבים, טייחים, ברזלנים, צבעים וטפסנים.


== התמחויות בבנייה ==
(ראו גם: בעלי מקצוע, גופים ותפקידים בפרויקט בנייה)

חשמלאי – הוא אדם שמקצועו הוא חשמלאות - חיווט חשמלי של בניינים, מכונות וציוד נייח. חשמלאי עוסק בהתקנת ציוד חשמלי חדש או בתחזוקת תשתית קיימת.
טייח – פועל המתמחה בעבודה עם טיח, ותפקידו לטייח קירות חיצוניים או פנימיים.
מניח לבנים – פועל שתפקידו להניח שורות לבנים או בלוקים.
מפעיל ציוד מכני כבד – נוהג ומפעיל ציוד מכני הנדסי בפרויקט המערבים בנייה והנדסה.
מקים ומאחזק פיגומים ומבני מתכת – העושים עבודתם בעזרת עגורן ואפרון
נגר – אומן המתמחה בנגרות, במגוון סוגים של עבודה בעץ, ובהם בנייה, ריהוט ועוד.
צבע – אדם שמקצועו סיוד וצביעה של קירות ודלתות.
רתך איש מקצוע המתמחה בריתוך חומרים זה לזה. חומרים אלה עשויים להיות מתכות (כגון פלדה, אלומיניום, ברזל וכדומה), וכן חומרים פלסטיים או פולימרים אחרים.
שרברב – בעל מקצוע בתחום צנרת מים או ביוב, המתמחה בהתקנתם ובאחזקתם של מערכות המשמשות באינסטלציה, בחימום ובניקוז מים ראויים לשתייה.
רצף - בעל מקצוע שתפקידו הוא כיסוי השטח באריחים או קרמיקה.


== פועלי בניין בישראל ==
נכון לשנת 2017, הקיף ענף הבניין בישראל כ-261.5 אלף עובדים, מתוכם כ-197 אלף תושבי ישראל, 54 אלף פלסטינים תושבי השטחים וכ-9.5 אלף עובדים זרים. על פי נתוני התאחדות בוני הארץ, כמחצית מעובדי הבניין הישראלים הם יהודים, ומחציתם ערבים ישראלים. השכר החודשי הממוצע בענף עמד ב-2017 על 9,256 שקלים - כ-91% מהשכר הממוצע באותה שנה. רק תושבים ישראלים יכולים לקבל תעודת מנהלי עבודה, מנופאים, מהנדסאים והנדסאים, ועובדים זרים ניתן להעסיק רק בעבודות המוגדרות כעבודות 'רטובות'.


=== בטיחות באתרי הבניה בישראל ===
ענף הבניה נחשב למסוכן בענפי העבודה בישראל, והסכנה לחייו של פועל בניין גבוהה פי 4 מזו של עובד תעשייה. בין השנים 2010–2015 היוו פועלי בניין למעלה מ-50% ממספר העובדים שנהרגו בעבודתם. הסכנה הבולטת בעבודה בענף היא נפילה מגובה, ולצידה סכנות נוספות כגון פגיעה מחפצים כבדים, קריסות, התחשמלות, פציעה מכלי עבודה ועוד.


== ראו גם ==
הנדסה אזרחית
הנדסת מבנים
בטיחות וגיהות בתעסוקה
מעמד הפועלים


== קישורים חיצוניים ==

אבי קליין, ‏דה-רגולציה כשוק ג'ונגל - המקרה של פועלי בניין, באתר דבר העובדים בארץ ישראל, 18 באוקטובר 2016
אור קשתי, סכנה על הפיגומים: כך מופקרים פועלי בניין בישראל, באתר הארץ, 7 בינואר 2016
נעה שפיגל, כשחיסכון חשוב יותר מבטיחות, עובדי הבניין משלמים את המחיר, באתר הארץ, 8 בינואר 2016
דיוויד סלע, ‏הך פטיש: מיפקד כללי לפועלי הבניין, באתר ישראל היום, 1 במרץ 2019
טלי חרותי-סובר, "משלמים 6,500 דרך הבנק ו-4,500 בשחור במזומן. אסור להזמין אמבולנס אם נפצעים - אמרו שזה יקר מדי", באתר TheMarker‏, 28 באפריל 2019


== הערות שוליים ==