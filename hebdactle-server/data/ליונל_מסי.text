לְיוֹנֵל אַנדְרֶס "לֵאוֹ" מֶסִי קוּצִ'יטִינִי (או לִיאוֹנֵל; בספרדית: Lionel Andrés "Leo" Messi Cuccittini‏; נולד ב-24 ביוני 1987) הוא כדורגלן ארגנטינאי, המשחק בעמדות החלוץ והקשר ההתקפי בפריז סן ז'רמן ובנבחרת ארגנטינה, בה הוא משמש כקפטן. מסי מכונה לעיתים בכינוי "הפרעוש" (בספרדית: "La Pulga"), בשל זריזותו.מסי נולד וגדל ברוסאריו, שם החל לשחק בילדותו במועדון הכדורגל של "ניואל'ס אולד בויס". בשנת 2000, בגיל 13, עבר לספרד והוחתם בברצלונה, שהסכימה לממן עבורו טיפול רפואי יקר בהורמון גדילה, לו הזדקק. ב-2004 שיחק לראשונה בקבוצה הבוגרת, עמה זכה בשנותיו הראשונות בשתי אליפויות: בליגה הספרדית הבכירה (ה"לה ליגה") ובליגת האלופות ב-2006. מסי הפך שחקן משמעותי בהרכב הקבוצה, עת זכתה בטרבל - זכייה באליפות ספרד, בליגת האלופות ובגביע המלך הספרדי - הראשון בהיסטוריית הקבוצה, בעונת 2008/2009. הוא היה שותף לזכייה בשלוש אליפויות נוספות במהלך ארבע העונות הבאות, ובזכייה נוספת בליגת האלופות, בעונת 2010/2011. הוא המשיך להיות שחקן מרכזי בקבוצה, עת זכתה בטרבל פעם נוספת, בעונת 2014/2015, וכן בדאבל מקומי (אליפות וגביע), בעונות 2015/2016, 2017/2018. בעונת 2018/2019 מונה מסי לקפטן הקבוצה והוביל אותה לזכייה 26 בהיסטוריה ועשירית בקריירה שלו.
לצד התארים הקבוצתיים בהם זכה, זכה מסי גם בתארים אישיים רבים. זאת, לנוכח הפגנת יכולת אישית גבוהה באופן מתמיד, שבאה לידי ביטוי במספר השערים שכבש ובישל. הוא מחזיק בתארים האישיים: מלך השערים של ברצלונה, הליגה הספרדית, הסופר קאפ הספרדי, והסופר קאפ האירופי בכל הזמנים. הוא היה מלך השערים בליגת האלופות במשך ארבע עונות רצופות ושש פעמים בסך הכל, וזכה בנעל הזהב האירופית שש פעמים. בין השנים 2009–2012 זכה מסי בפרס "כדור הזהב" ארבע פעמים ברציפות, וב-2015, 2019 ו-2021 זכה שלושה פעמים נוספות. ב-2019 מסי זכה בתואר שחקן השנה של פיפ"א בפעם השישית בקריירה ובכך גם עקף את כריסטיאנו רונאלדו. כמו כן, מחזיק מסי בתואר מלך הבישולים בליגה הספרדית בכל הזמנים, ומחזיק גם בשיא גינס למספר כיבושים בשנה אזרחית אחת על ידי כדורגלן מקצועני - 91. מסי מחזיק בשיא העולמי בכיבוש שערים עבור קבוצה אחת, החל מ-22 בדצמבר 2020, אז כבש את שערו ה-644 במדי ברצלונה.מסי הוא סגן מלך שערי ליגת האלופות ומקום שני ברשימת הכדורגלנים שכבשו 500 שערים בקריירה.
דרכו של מסי בנבחרת ארגנטינה החלה ב-2005, עם זכייתו בגביע העולם בכדורגל עד גיל 20. בגיל 18 השתתף מסי לראשונה בטורניר משמעותי עם הנבחרת הבוגרת, במסגרת מונדיאל 2006, בו היה לכובש השישי הצעיר ביותר בתולדות הטורניר. ב-2007, העפיל עם הנבחרת לגמר הקופה אמריקה, וב-2008, באולמפיאדת בייג'ינג, זכה עמה במדליית זהב. מסי העפיל עם נבחרתו לרבע גמר מונדיאל 2010 וקופה אמריקה 2011, לאחריו הפך קפטן הנבחרת. כקפטן, הוביל מסי את נבחרתו לגמר מונדיאל 2014 ולגמר קופה אמריקה 2015 ולזכייה בקופה אמריקה 2021. בשלושת טורנירים אלו נבחר לשחקן המצטיין של הטורניר. כמו כן, הוביל את נבחרתו לגמר קופה אמריקה 2016. מסי הוא שיאן ההופעות ומלך השערים בכל הזמנים של נבחרת ארגנטינה, ומלך השערים של כל נבחרות דרום אמריקה.
הישגיו האישיים והקבוצתיים של מסי קיבעו את מעמדו כאחד מגדולי הכדורגלנים בכל הזמנים, ולדעת רבים גם כטוב בהיסטוריה.


== קריירה ==


=== נעוריו ותחילת דרכו ===

מסי נולד בעיר רוסאריו שבארגנטינה. למשפחה שורשים איטלקיים – אנג'לו מסי, מאבות המשפחה, היגר מרקנאטי שבמארקה לארגנטינה ב-1883. כבר בגיל 5 החל לשחק כדורגל והצטרף לקבוצת גראנדולי שאימן אביו. בגיל 7 עבר מסי לאחת מקבוצות הילדים של ניואל'ס אולד בויס, אחת משתי הקבוצות הבכירות של העיר רוסאריו (לצד רוסאריו סנטרל). בגיל 11 אובחן מסי כסובל מהפרעת גדילה והחל לעבור טיפול יקר בהורמון גדילה, בעלות 900 דולר לחודש. במשך שנתיים הסתדרה המשפחה עם מימון הטיפול, בעזרת ביטוחים רפואיים ועזרה של ניואלס, אך בשלב מסוים הופסקה התמיכה ומשפחתו של מסי נאלצה לחפש פתרון חדש. תחילה פנתה המשפחה לריבר פלייט, ולאחר שזה לא צלח, סוכנים שראו את יכולתו של מסי בניואלס קישרו אותו לקרלס רשאק, המנהל הטכני של ברצלונה, שזימן את מסי למבחנים בברצלונה בספטמבר 2000. לאחר תהליך ארוך של דיונים וסיכומים שנמשך כ-4 חודשים, נחתם ההסכם הראשוני לצירופו של מסי לברצלונה, כולל כיסוי עלויות הטיפול והמעבר.


=== ברצלונה ===
מסי עבר לברצלונה והחל בקבוצת נערים ב' של המועדון. תחילת דרכו של מסי במועדון כללה מספר בעיות, שהעיקרית שבהן הייתה אי-הסדר בין התאחדות הכדורגל הספרדית לארגנטינאית, שמנע ממנו לשחק במשחקי ליגה, ולכן הוא מיעט לשחק בעונתו הראשונה במועדון. רק ב-17 בפברואר 2002 הגיעו האישורים מפיפ"א שאפשרו למסי להתחיל לשחק במשחקים הרשמיים. חודש מאוחר יותר השתתף מסי עם הקבוצה בטורניר משמעותי ראשון, גביע מאסטרלי שנערך באיטליה, בו מסי היה המצטיין ועזר לקבוצה לזכות בגביע. בעונה הבאה, עונת 2002/2003, עלה מסי לנערים א', שם הבקיע 36 שערים ב-30 משחקי ליגה, והוא עלה לקבוצת הנוער לקראת סוף העונה. בקיץ של 2003, בגלל אילוצים כלכליים, היה מסי קרוב לשחרור מהמועדון, אך המאמנים במערכת הנוער של המועדון תמכו ודחפו לכך שמסי כן יישאר. שחקנים אחרים כדוגמת ססק פברגאס עזבו את המועדון באותו קיץ. בעונה שהגיעה לאחר מכן, 2003/2004, התקדם מסי בין 5 דרגים שונים בברצלונה, דרך ברצלונה ג' ועד ברצלונה ב', קבוצת המשנה של המועדון; מעבר כה מהיר בין הדרגים הוא שיא של המועדון. בנוער א' הבקיע מסי 37 שערים ב-30 משחקים, בברצלונה ג' 5 שערים ב-10 משחקים, ובברצלונה ב' 6 שערים ב-22 משחקים.
ב-16 בנובמבר 2003, בגיל 16 ו-145 ימים, ערך מסי את הופעת הבכורה הלא-רשמית בקבוצה הבוגרת במשחק ידידות נגד פורטו. בעונת 2004/2005, בעודו שחקן בסגל קבוצת המשנה, ערך את הופעת הבכורה הרשמית: ב-16 באוקטובר 2004 הכניס פרנק רייקארד, מאמן הקבוצה הבוגרת, את מסי כמחליף בדרבי של ברצלונה מול אספניול. בכך שבר את השיא לשחקן הצעיר ביותר שמשחק במשחק רשמי של המועדון, עד שהשיא נשבר על ידי בויאן קרקיץ' ב-2007. מסי הבקיע נגד אלבסטה ב-1 במאי 2005 מבישול של רונאלדיניו, ובגיל 17 ו-10 חודשים היה לצעיר ביותר שמבקיע במדי הקבוצה, עד שפעם נוספת שבר קרקיץ' את השיא הזה. רייקארד תפקד את מסי בעמדת הקיצוני הימני, לרוב על חשבונו של לודוביק ז'ולי הצרפתי. מסי שותף עד סיום העונה ב-7 משחקי ליגה ובמשחק אחד בליגת האלופות, במחזור האחרון של שלב הבתים נגד שחטאר דונצק.


==== 2005/2006 - תחילת הדרך הרשמית ====
מסי צורף לסגל הקבוצה הבוגרת של ברצלונה בעונת 2005/2006, בלבשו את החולצה שמספרהּ 19, ובמהלך הקיץ חתם לראשונה על חוזה מקצועני. בעת רישומו בסגל היה נתון בתהליך קבלת אזרחות ספרדית. בסגל היו רשומים 3 זרים נוספים, ומשום כך נשמעה תרעומת מצידן של קבוצות מסוימות בליגה כשהבולטת ביניהן הייתה אלאבס, היריבה הראשונה של ברצלונה לעונה זו בליגה, שהגישה תלונה להתאחדות הכדורגל הספרדית. ב-16 בספטמבר חתם על חוזה מעודכן, עם שכר משופר והארכה עד שנת 2014. ב-26 בספטמבר קיבל אזרחות ספרדית, וכך היה יכול להחשב, על פי תקנון התאחדות הכדורגל הספרדית, שחקן מקומי ולא זר. זמן קצר לאחר מכן, שיחק מסי לראשונה במשחק בית בליגת האלופות, נגד קבוצת אודינזה האיטלקית. עם החלפתו בדקה ה-70 של המשחק, נעמד הקהל באצטדיון קאמפ נואו והריע לו.מסי פיתח קשר הדוק עם רונאלדיניו, וביחד עם חלוץ הקבוצה, סמואל אטו, יצרו השלושה משולש התקפי מרשים, אשר זכה לכינוי R.E.M, ראשי תיבות של שמות משפחתם של שלושת השחקנים: Ronaldinho, Eto, Messi, כשם להקת הרוק "אר.אי.אם.". ב-2 בנובמבר כבש מסי את שערו הראשון בליגת האלופות בניצחון הביתי 0–5 על פנאתינאיקוס. ב-19 בנובמבר, עת שיחק לראשונה במשחק קלאסיקו נגד ריאל מדריד, באצטדיון סנטיאגו ברנבאו, בישל מסי שער לאטו, והיה חלק מניצחון 3–0 בסנטיאגו ברנבאו, משחק הזכור בזכות תשואות הקהל המדרידאי לרונאלדיניו. בדצמבר העניק העיתון האיטלקי "טוטוספורט" את פרס נער הזהב למסי, פרס המוענק לשחקן הצעיר הטוב באירופה. ב-29 בינואר 2006 נכנס מסי כמחליף במשחק נגד מיורקה, ולאחר כעשר דקות בלבד, כבש את הצמד הראשון בקריירה שלו וכך סייע לקבוצתו לנצח 3–0. במשחק הראשון של שמינית גמר ליגת האלופות נגד צ'לסי, אשר נערך באצטדיון סטמפורד ברידג', קצר מסי שבחים על הופעתו. במשחק הגומלין, קרע מסי את שריר הירך הימנית, ונעדר עד תום עונה זו. עד פציעה זו, השכיל מסי לכבוש ששה שערי ליגה ב-17 משחקים, וכן שער אחד בשש הופעות בליגת האלופות. ברצלונה המשיכה וזכתה הן באליפות הליגה והן בליגת האלופות, בפעם השנייה בתולדותיה, אחרי ניצחון 2–1 במשחק הגמר על ארסנל.


==== 2006/2007 - שלושער בקלאסיקו ====

בעונת 2006/2007, ביסס מסי את מעמדו כשחקן הרכב בקבוצה, וכבש שערים הן בשחקו במסגרת משחקי הליגה הספרדית, נגד סלטה ויגו, אוסאסונה וסביליה, והן במסגרת משחקי ליגת האלופות, נגד ורדר ברמן הגרמנית. ב-12 בנובמבר 2006 שבר את עצם המסרק החמישית בכף רגלו השמאלית, ונאלץ לעבור ניתוח. פציעה זו אילצה אותו להיעדר מהמגרשים למשך כשלושה חודשים. ב-11 בפברואר 2007 שב מסי לשחק. במשחק הקלאסיקו שנערך ב-11 במרץ כבש מסי שלושער ראשון בקריירה, שכלל כיבוש שער דרמטי בתוספת הזמן של המשחק. בכבשו שער זה, חילץ מסי את קבוצתו מהפסד, וקבע את תוצאת המשחק הסופית: 3-3. ברצלונה שיחקה בעשרה שחקנים במשך רוב דקות המשחק, עובדה שהעצימה את הישגו של מסי.תקופתו של מסי לאחר הפציעה הייתה מוצלחת אף יותר מזו שלפניה, ובה מסי כבש 11 שערים ב-13 משחקי הליגה האחרונים של העונה. ב-17 באפריל, בחצי גמר גביע המלך נגד חטאפה, הבקיע מסי צמד שערים. כשהשער השני שכבש, עורר את תשומת לבהּ של התקשורת העולמית, בזכות דמיונו לשערו של דייגו מראדונה, ברבע גמר מונדיאל 1986, אשר נערך נגד אנגליה - שניהם החלו את המהלך במחצית המגרש, עברו שישה שחקנים, חדרו לרחבה וכבשו מנקודה דומה. במסגרת ההשוואות של מהלך זה למהלכו של מראדונה, כונה מסי "מסידונה" (הלחם של "מסי" ו"מראדונה"). ברצלונה הייתה במחזורי הסיום במאבק צמוד עם ריאל מדריד על האליפות. במחזור הליגה ה-35, כבש מסי צמד שערים, עת הביסה ברצלונה 0–6 את אתלטיקו מדריד. במחזור לפני האחרון, בדרבי נגד אספניול, הבקיע מסי. אולם אחד מהם לא היה חוקי, משום שנכבש באמצעות ידו, ואמור היה להיפסל. למרות זאת, אושר השער על ידי השופט, שלא הבחין במתרחש, ובחר להתעלם ממחאות שחקני אספניול. בעקבות כיבוש שער זה, הושווה מסי פעם נוספת למראדונה, בהזכירו את שערו הידוע לשמצה: "שער יד האלוהים", אותו כבש מראדונה ברבע גמר מונדיאל 1986, שנערך במקסיקו. משחק זה הסתיים לבסוף בתוצאה 2-2. למרות ניצחון במחזור האחרון וצמד נוסף של מסי, הפעם לרשתה של ז'ימנסטיק טרגונה, ברצלונה כשלה במשימתה לזכות באליפות הליגה הספרדית, בסיימה עונה זו כסגניתהּ של ריאל מדריד. יתר על כן, היא כשלה להעפיל לגמר גביע המלך לאחר שהפסידה בגומלין 0–4 לחטאפה, ומליגת האלופות הודחה בשמינית הגמר על ידי ליברפול.


==== עונת 2007/2008 ====
בקיץ 2007 צורף לסגל הקבוצה החלוץ הצרפתי תיירי הנרי. צירופו העלה בקרב התקשורת את הציפיות מברצלונה, שהעניקה לרביעיית שחקני ההתקפה של הקבוצה את הכינוי "ארבעת המופלאים". עם זאת התקשתה הקבוצה בליגה ואיבדה נקודות רבות כבר משלבי הפתיחה. בחודש ספטמבר הבקיע מסי 8 שערים בשישה משחקים רצופים, כשבין היתר הבקיע צמדים במשחקים נגד סביליה, ריאל סרגוסה ושטוטגרט. לקראת סיום 2007 זכה מסי בפרס בראבו, המוענק מדי שנה לשחקנים מצטיינים, עד גיל 21. כבר באותה תקופה, בגיל 20, נחשב לאחד השחקנים הטובים בעולם, וזה התבטא בהיבחרו למקום השני בפרס כדורגלן השנה בעולם הנערך והמוענק על ידי פיפ"א, כמו גם למקום השלישי בפרס כדור הזהב. שני פרסים אלו הם הפרסים האינדיבידואליים הנחשקים ביותר בעולם הכדורגל, והם מתבססים על דירוג של שחקנים, מאמנים ועיתונאי כדורגל מרחבי העולם.בדצמבר קרע מסי את שריר הירך ונעדר למשך חודש וחצי. בפברואר 2008, במשחק מול ולנסיה, ציין מסי 100 משחקים רשמיים במדי ברצלונה. לרוע המזל, ימים ספורים לאחר מכן נפצע פעם נוספת בשריר הירך, בשמינית גמר ליגת האלופות נגד סלטיק. בשל הפציעה נעדר מרבע הגמר וחזר לכשירות בחצי הגמר נגד מנצ'סטר יונייטד האנגלית, שהדיחה את ברצלונה בתוצאה מצטברת (יחס שערים בשני המשחקים: "בית-חוץ") 1–0. כך סיימה ברצלונה עונה זו ללא זכייה בתואר כלשהו, לאחר שגם במסגרת משחקי הליגה הספרדית סיימה במקום השלישי, אחרי ריאל מדריד וויאריאל, מה שהביא לעזיבתו של המאמן רייקארד. במישור האישי המשיך מסי להצטיין באותה עונה. במסגרת הליגה הבקיע 10 שערים ובישל 12 נוספים ב-28 הופעות, ובמסגרת ליגת האלופות הבקיע 6 שערים נוספים.


==== 2008/2009 - טרבל ראשון בהיסטוריה הספרדית ====

ז'וזפ גוארדיולה, קפטן העבר של ברצלונה, מונה במקומו של רייקארד כמאמן הקבוצה. עם עזיבתו של רונאלדיניו את ברצלונה בקיץ, קיבל מסי את מספר החולצה של רונאלדיניו - 10. הוא המשיך לשחק באגף ימין של ההתקפה, לצדם של אטו והנרי. ב-27 בספטמבר 2008, בדרבי נגד אספניול, הבקיע מסי בעיטת עונשין מכריעה בתוספת הזמן של המשחק כדי להביא לברצלונה ניצחון 2–1. מספר ימים לאחר מכן, במשחק החוץ נגד שחטאר דונצק האוקראינית בליגת האלופות, הבקיע מסי צמד שערים בדקות האחרונות של המשחק. צמד זה חולל מהפך דרמטי, שחילץ את ברצלונה מפיגור 0–1 לניצחון 2–1. בקלאסיקו שנערך ב-13 בדצמבר ניצחה ברצלונה את ריאל מדריד 0–2, במהלכו כבש מסי את השער השני לזכות קבוצתו. היה זה ניצחונה הראשון של קבוצתו על ריאל מדריד מזה חמישה משחקים.מסי הגיע למקום השני הן בתואר כדורגלן השנה באירופה והן בתואר כדורגלן השנה בעולם לשנת 2008, אחרי כריסטיאנו רונאלדו. ב-6 בינואר 2009, במסגרת שמינית גמר גביע המלך, הבקיע מסי שלושער בניצחון ברצלונה 3–1 על אתלטיקו מדריד בביתה, השלושער הראשון שהבקיע במדי ברצלונה מחוץ לקאמפ נואו. ב-1 בפברואר נכנס מסי כמחליף במשחק מול ראסינג סנטנדר באל סרדינרו, כשברצלונה בפיגור 0–1 ואחד משחקניה הורחק בכרטיס אדום. לאחר הכנסו, כבש צמד שערים וקבע מהפך עבור קבוצתו, שניצחה לבסוף 1–2. השער השני שכבש, היה השער ה-5,000 של ברצלונה בליגה הספרדית. ב-8 באפריל, במסגרת רבע גמר ליגת האלופות, הבקיע מסי צמד לרשתה של באיירן מינכן הגרמנית ועזר לקבוצתו להעפיל לחצי הגמר. ב-2 במאי לקח מסי חלק באחד ממשחקי הקלאסיקו הגדולים של ברצלונה. במשחק זה, הביסה ברצלונה 2–6 את ריאל מדריד, כשמסי כובש שני שערים ומבשל אחד נוסף לתיירי הנרי. מאמן ברצלונה, ז'וזפ גוארדיולה, הסיט את מסי מעמדת הקיצוני הימני לעמדת החלוץ המזויף, ואת אטו הציב במקומו של מסי באגף ימין. צעד טקטי זה הפתיע את ריאל מדריד והיה משמעותי בניצחון. ארבעה ימים לאחר מכן, בגומלין חצי גמר ליגת האלופות מול צ'לסי בסטמפורד ברידג', כשברצלונה בפיגור 0–1, בישל לאנדרס אינייסטה שער בתוספת הזמן. השער השווה את התוצאה לתיקו 1–1, ובזכות חוק שערי חוץ הבטיח לברצלונה העפלה לגמר.
ב-13 במאי, בגמר גביע המלך, הביסה ברצלונה את אתלטיק בילבאו 4–1 וכך זכתה בגביע. במהלך משחק זה כבש מסי שער אחד ובישל אחד נוסף. שלושה ימים לאחר מכן הבטיחה ברצלונה את הזכייה באליפות הליגה. בגמר ליגת האלופות, כבש מסי את השער השני לזכות קבוצתו, בניצחון 2–0 על מנצ'סטר יונייטד האנגלית. עם הזכייה בתואר זה, השלימה ברצלונה זכייה בטרבל ראשון בהיסטוריית המועדון בפרט, ובהיסטוריה של קבוצה ספרדית כלשהי בכלל. באותה עונה, הבקיע מסי בכל המסגרות 38 שערים – 23 מהם בליגה, 9 בליגת האלופות ו-6 בגביע. נוסף על כך, בישל 18 שערים נוספים לחבריו לקבוצה. 9 שעריו של מסי בליגת האלופות זיכו אותו בתואר מלך השערים של המפעל לעונה זו, כשבנוסף להם בישל 5 שערים במסגרת משחקי מפעל זה.


==== 2009/2010 - אליפות שנייה ברציפות ====

בקיץ 2009 צורף החלוץ זלאטן איברהימוביץ' לברצלונה במקומו של אטו. ב-23 באוגוסט, במשחק הגומלין של הסופר קאפ הספרדי נגד אתלטיק בילבאו הבקיע מסי צמד ועזר לקבוצתו לזכות בתואר עם ניצחון מצטבר של 5–1. ב-28 באוגוסט, בהגרלת שלב הבתים בליגת האלופות מסי זכה בתואר חלוץ השנה של אופ"א. במשחק סופר קאפ האירופי נגד שחטאר דונצק האוקראינית, בישל מסי את שער הניצחון לפדרו במהלך ההארכה, וכך ברצלונה זכתה בתואר. ב-18 בספטמבר חתם מסי על הארכת החוזה עד 2016, עם סעיף שחרור של 250 מיליון אירו ועם שכר משודרג שהוערך על ידי התקשורת בגובה שבין 10 ל-12 מיליון אירו בשנה. ב-1 בדצמבר זכה מסי בכדור הזהב, בפעם הראשונה בקריירה שלו. ב-19 בדצמבר התמודדה ברצלונה נגד אסטודיאנטס לה פלאטה הארגנטינאית במסגרת גמר אליפות העולם לקבוצות. במהלך ההארכה של המשחק, כבש מסי את שער הניצחון באמצעות חזהו, וכך הבטיח את זכייתה של ברצלונה בטורניר. עם הזכייה בתואר השלימה ברצלונה זכייה בכל ששת התארים המשמעותיים בכדורגל האירופי במהלך שנה אחת - אליפות הליגה, הגביע המקומי, ליגת האלופות, סופר קאפ מקומי ואירופי ואליפות העולם לקבוצות – הישג יחיד במינו בהיסטוריית הכדורגל. יומיים לאחר משחק הגמר הוכתר מסי ככדורגלן השנה בעולם, וכך היה לשחקן הארגנטינאי הראשון שזוכה בתואר זה. כמו כן, היה מסי לשחקן הראשון מבוגרי מחלקת הנוער של ברצלונה שזוכה בכדורגלן השנה בעולם ובכדור הזהב.ב-10 בינואר 2010, במשחקה של ברצלונה אצל טנריפה, הבקיע מסי את השלושער הראשון שלו לעונת 2009/2010. במרץ הבקיע מסי 8 שערים במהלך שבוע אחד בלבד: צמד בשמינית גמר ליגת האלופות נגד שטוטגרט הגרמנית ושלושערים בשני מחזורים רצופים, האחד לוולנסיה והשני לריאל סרגוסה. עד נקודה זו, בכל ההיסטוריה של הליגה הספרדית, הבקיעו רק 8 שחקנים שלושער בשני מחזורים רצופים, ומסי היה שחקן ברצלונה הראשון לעשות זאת. במשחק נגד סראגוסה, שנערך ב-21 במרץ, הוכשל מסי ברחבה וקבוצתו קיבלה בעיטת עונשין. כבועט הפנדלים הקבוע של קבוצתו, ויתר מסי על ההזדמנות לכבוש רביעייה ראשונה בקריירה, והוא העניק לזלאטן איברהימוביץ' את ההזדמנות לבעוט במקומו. זמן קצר לאחר מכן השכיל מסי לקבוע ציון דרך זה: ב-6 באפריל, בגומלין רבע גמר ליגת האלופות נגד ארסנל האנגלית, הבקיע מסי את כל ארבעת שערי קבוצתו עת ניצחה 4–1 והעפילה לחצי הגמר. בזכות כך הפך מסי לשחקן הראשון שמבקיע ארבעה שערים במשחק בודד בשלב כה מתקדם בהיסטוריית המפעל וכמו כן לכובש המוביל במסגרת אירופית במדי ברצלונה, כשהוא עוקף את ריבאלדו. גם את עונה זו סיים מסי כמלך שערי ליגת האלופות עם 8 שערים במהלך העונה. למרות הישגיו האישיים המרשימים, הודחה ברצלונה בחצי גמר המפעל, על ידי אינטר מילאנו האיטלקית.
במסגרת משחק הליגה האחרון לעונה זו, בו ניצחה ברצלונה את קבוצת ריאל ואיאדוליד, כבש מסי צמד שערים. ניצחון משמעותי זה הבטיח את זכייתה של ברצלונה באליפות הליגה הספרדית עונה שנייה ברציפות, עם 99 נקודות, כמות שיא של נקודות בעונה בודדת לקבוצה בליגה הספרדית. שני השערים שהבקיע הביאו את מאזנו ל-34 שערים בליגה, בכך השווה מסי את שיא הכיבושים של ברצלונה עבור שחקן בודד, במהלך עונה אחת, אותו קבע רונאלדו בעונת 1996/1997. בזכות 34 השערים שהבקיע במסגרת הליגה זכה בתואר מלך שערי הליגה הספרדית, המכונה ה"פיצ'יצ'י", וכן בתואר היוקרתי נעל הזהב האירופית, שניתנת למבקיע המצטיין בכלל הליגות באירופה. בסך הכול בכל המסגרות היו למסי 47 שערים, שווה לשיא של רונאלדו בברצלונה בהיבט זה, ולצד שערים אלו סיפק 11 בישולים. במהלך העונה העביר גוארדיולה את מסי באופן קבוע יותר מעמדת הקיצוני הימני לעמדה מרכזית, בין אם כחלוץ שני מאחורי איברהימוביץ' או כחלוץ מזויף, מה שעזר לו להבקיע שערים בתדירות גבוהה יותר מבעונות קודמות.


==== 2010/2011 - זכייה בליגה ובליגת האלופות ====

בקיץ 2010 עזב זלאטן איברהימוביץ' את הקבוצה והצטרף במקומו דויד וייה, ששיחק במדי ברצלונה בעיקר כקיצוני שמאלי ובכך קובעה עמדתו של מסי כחלוץ מזויף או מרכזי. ב-14 באוגוסט, במסגרת המשחק הראשון של הסופר קאפ הספרדי נגד סביליה, הפסידה ברצלונה 1–3. במשחק הגומלין שבוע לאחר מכן הבקיע מסי שלושער בניצחון קבוצתו 4–0, ניצחון שהפך את ההפסד במשחק הראשון והביא לברצלונה את התואר. ב-19 בספטמבר נקע מסי את קרסולו הימני לאחר תיקול חזק של תומאש אויפלושי, בלמה של אתלטיקו מדריד. למרות חשש ראשוני מצד הצוות המקצועי של הקבוצה ומצד אוהדיה ששבר עצם ברגלו, ועתיד היה להיעדר תקופה ארוכה, התברר שזהו נקע, שהשבית את מסי לעשרה ימים בלבד. בחודשים אוקטובר-נובמבר הבקיע מסי בתשעה משחקים רצופים, ביניהם שלושער לרשתה של אלמריה ב-20 בנובמבר. הרצף נעצר בקלאסיקו נגד ריאל מדריד, בו ברצלונה הביסה את יריבתה 5–0 ומסי בישל שניים מהשערים לווייה.
במהלך שנת 2010 אוחדו תואר כדורגלן השנה בעולם ותואר כדור הזהב לתואר אחד שנקרא כדור הזהב של פיפ"א, בו זכה מסי לראשונה בתחילת שנת 2011. מסי הועדף על פני חבריו לקבוצה צ'אבי ואנדרס אינייסטה, על אף שזכו בגביע העולם בקיץ, מה שהעצים את משמעות זכייתו בתואר יוקרתי זה. מסי היה לשחקן הצעיר ביותר שזוכה בכדור הזהב (כולל גלגולו הקודם) פעמיים.ב-5 בפברואר 2011 הבקיע מסי את שלושת שערי קבוצתו בניצחונה 3–0 על אתלטיקו מדריד. בגומלין שמינית גמר ליגת האלופות נגד ארסנל האנגלית שנערך ב-8 במרץ, כבש מסי צמד, הראשון שבהם הבקיע לאחר שעבר את שוער ארסנל, וויצ'ך שצ'נסני, כשהקפיץ את הכדור מעליו. צמד זה עזר לברצלונה לנצח 3–1, ניצחון שהפך הפסד 1–2 במשחק הראשון בין הקבוצות. לאחר מכן לא הצליח מסי לכבוש במשך חודש, עד שכבש צמד נגד אלמריה ב-9 באפריל. שלושה ימים לאחר מכן, כבש גם שער הניצחון בגומלין רבע גמר ליגת האלופות נגד שחטאר דונצק האוקראינית, ועזר לקבוצתו לעלות לחצי הגמר עם התוצאה המצטברת 6–1. ב-11 באפריל הבקיע מסי שער בבעיטת עונשין נגד ריאל מדריד, במשחק שהסתיים בתוצאה 1–1 וקירב את ברצלונה לאליפות. ב-20 באפריל הפסידה ברצלונה, עם מסי בשורותיה, לריאל מדריד בגמר גביע המלך 1–0. ברצלונה הבטיחה את אליפות הליגה לפני סיומה, והייתה זו זכייתה השלישית ברציפות של ברצלונה בתואר. במהלך העונה בליגה כבש מסי 31 שערים, מקום שני בטבלת מלך השערים אחרי כריסטיאנו רונאלדו; מסי בישל 18 שערים נוספים, ובכך היה המוביל בליגה בנתון זה.
במשחק הראשון של חצי גמר ליגת האלופות נגד ריאל מדריד שנערך ב-27 באפריל הבקיע מסי את שני שערי קבוצתו בניצחונה 2–0. במהלך השער השני חלף מסי על פני מספר שחקנים יריבים בדרכו להבקעת השער, שהוכר על ידי התקשורת כאחד היפים בתולדות הטורניר. משחק הגומלין הסתיים בתיקו 1-1 וברצלונה התקדמה למשחק הגמר כשהתוצאה היא 3–1 לזכות ברצלונה בסיכום שני המשחקים. ב-28 במאי, במשחק הגמר נגד מנצ'סטר יונייטד, הבקיע מסי את השער השני מבין שלושת שערי ברצלונה, שניצחה 3–1 וזכתה בתואר בפעם הרביעית בתולדותיה. בסיכום העונה הבקיע 53 שערים בכל המסגרות – 31 בליגה, 12 בליגת האלופות, 7 בגביע ו-3 בסופר קאפ הספרדי – שהיוו שיא חדש הן ברמה האישית והן ברמת המועדון. בפעם השלישית ברציפות היה מסי מלך השערים בליגת האלופות. לצד השערים גם בישל 24 פעמים בכל המסגרות.


==== 2011/2012 - שיא 73 השערים ====

עונת 2011/2012 הייתה פורייה במיוחד עבור מסי בהיבט של הבקעת שערים. באוגוסט 2011, בסופר קאפ הספרדי נגד ריאל מדריד, הבקיע מסי שער אחד במשחק הראשון שהסתיים בתוצאה 2–2, ובגומלין שהסתיים בניצחון 3–2, בישל מסי שער אחד והבקיע פעמיים, כולל שער הניצחון שהביא לברצלונה את התואר. ב-28 באוגוסט הבקיע מסי את הראשון ובישל את השני בניצחונה של ברצלונה 2–0 על פורטו בסופר קאפ האירופי. בספטמבר הבקיע צמד לוויאריאל, שלושערים לאוסאסונה ולאתלטיקו מדריד וצמד נוסף לבאטה בוריסוב הבלארוסית בליגת האלופות, שהשווה אותו ללאסלו קובאלה במקום השני במדד כובשי השערים הרבים בהיסטוריה של ברצלונה. מסי המשיך להבקיע בכמות גבוהה, כשבין היתר כבש שלושער במשחק הליגה נגד מיורקה ושלושער במשחק ליגת האלופות נגד ויקטוריה פלזן הצ'כית, אולם הוא החטיא בעיטת עונשין בתוספת הזמן של המשחק נגד סביליה, שהסתיים בתיקו מאופס. ב-18 בדצמבר, בגמר אליפות העולם לקבוצות נגד סאנטוס, הבקיע מסי צמד ועזר לקבוצתו לזכות בתואר עם ניצחון 4–0. במשחק זה השלים מסי הישג יחיד במינו, הבקעה ובישול בכל שש המסגרות הרשמיות האפשריות לקבוצה אירופית במהלך שנה אחת.

ב-10 בינואר 2012 זכה מסי פעם נוספת בכדור הזהב של פיפ"א – הפעם השלישית ברציפות בה הוא זוכה בו (כולל גרסתו הקודמת); מסי הוא בין בודדים שזכו בתואר שלוש פעמים בקריירה, והיחיד לצד מישל פלאטיני שזכה בהם ברצף. ב-19 בפברואר הבקיע מסי רביעייה לרשתה של ולנסיה, בהופעתו ה-200 בליגה הספרדית. ב-7 במרץ, בגומלין בשמינית גמר ליגת האלופות נגד באייר לברקוזן הגרמנית, הבקיע מסי חמישייה. מסי הוא השחקן הראשון שהבקיע חמישייה מאז עבר הטורניר למתכונתו הנוכחית ב-1992. ב-20 במרץ הבקיע מסי שלושער במשחק נגד גרנדה, וכך חלף על פני ססאר רודריגס אלברס ככובש מספר השערים הרב ביותר בהיסטוריה של ברצלונה במשחקים רשמיים.ב-3 באפריל, בגומלין רבע גמר ליגת האלופות נגד מילאן האיטלקית, הבקיע מסי שתי בעיטות עושין שעזרו לברצלונה להעפיל לחצי הגמר בתוצאה המצטברת 3–1. בחצי הגמר כשלה ברצלונה לגבור על צ'לסי. המשחק הראשון הסתיים בהפסד 1–0, ובמשחק הגומלין שנערך ב-24 באפריל מסי אמנם בישל שער לאנדרס אינייסטה, אך הוא החמיץ בעיטת עונשין מכרעת, במצב של 2-2. המשחק הסתיים בתוצאה זו, והתוצאה המצטברת הייתה 3–2 לטובת צ'לסי. ב-2 במאי הבקיע מסי שלושער למאלגה, ושלושה ימים מאוחר יותר רביעייה בדרבי נגד אספניול. ב-25 במאי זכתה ברצלונה בגביע המלך הודות לניצחון 3–0 על אתלטיק בילבאו בגמר, מסי הבקיע את השני מבין שלושת שערי קבוצתו. באותה עונה איבדה ברצלונה את תואר אליפות ספרד לריאל מדריד.
מסי סיים את עונת 2011/2012 עם 73 שערים ו-29 בישולים בכל המסגרות. בכך, שבר את שיא השערים בעונה באירופה, שהחזיק עד אז גרד מילר – 68 שערים בעונת 1972/73. הוא היה מלך השערים של הליגה הספרדית בעונה זו עם 50 שערים, כמות שיא היסטורי לשחקן בליגה הספרדית, והוא זכה גם בנעל הזהב האירופית, המוענקת לכובש המצטיין באירופה. כמו כן, סיים מסי כסגן מלך הבישולים של הליגה בעונה זו עם 16 שערים, שני רק למסוט אוזיל שבישל 17 שערים. בליגת האלופות היה מלך השערים בפעם הרביעית ברציפות בטורניר עם 14 שערים, שיא שערים לעונה עד אותה נקודה. בנוסף לשערים, בישל מסי גם 5 פעמים בליגת האלופות.


==== 2012/2013 - אליפות עם וילאנובה ====
גוארדיולה עזב את עמדת המאמן בברצלונה בסיום העונה, ולקראת עונת 2012/13 החליפו עוזרו, טיטו וילאנובה. העונה החלה עם הסופר קאפ נגד ריאל מדריד, אותו הפסידה ברצלונה בתוצאה מצטברת של 4–4 בגלל חוק שערי חוץ. מסי הבקיע שער אחד בבעיטת עונשין במשחק הראשון ואחד נוסף בשני בבעיטה חופשית מטווח רחוק. בתחילת עונה זו היה מסי פורה במיוחד בהבקעת שערים, כולל צמדים בליגה נגד ריאל סוסיאדד, אוסאסונה, חטאפה וריאל מדריד, ובליגת האלופות נגד ספרטק מוסקבה הרוסית. ב-27 באוקטובר הגיע מסי ל-300 שערים במדי ברצלונה כשהבקיע צמד בביתה של ראיו וייקאנו. מסי כבש צמדים בשמונה משחקים רצופים, נגד מאיורקה, ריאל סרגוסה, ספרטק מוסקבה, לבאנטה, אתלטיק בילבאו, ריאל בטיס, קורדובה ואתלטיקו מדריד. הצמד נגד ריאל בטיס, שהיה ב-9 בדצמבר, העמיד את מאזנו ל-86 שערים בשנה קלנדרית הן במדי ברצלונה והן במדי נבחרת ארגנטינה. בכך שבר את השיא שקבע גרד מילר ב-1972 עם 85 שערים. גם לאחר שבירת שיאו של מילר, המשיך מסי לכבוש עד שהעמיד את השיא על 91 שערים.ב-18 בדצמבר הודיעה ברצלונה כי מסי האריך את חוזהו בקבוצה עד 2018. ב-7 בינואר 2013 זכה מסי בכדור הזהב של פיפ"א – הייתה זו זכייתו הרביעית ברציפות בתואר והוא היחיד בהיסטוריה שקבע ציון דרך זה. ב-27 בינואר הבקיע מסי רביעייה לרשתה של אוסאסונה. במשחק זה הפך לשחקן הצעיר ביותר שמגיע ל-200 שערים בליגה הספרדית. מסי המשיך וכבש ברצף של משחקי ליגה, בין היתר צמד נגד גרנדה שהביא את מסי ל-300 שערים במשחקים רשמיים במדי ברצלונה, וכן שער בקלאסיקו נגד ריאל מדריד. ב-30 במרץ הבקיע נגד סלטה ויגו, ובכך מסי השלים הישג יחיד במינו: הבקעת שער נגד כל 19 קבוצות הליגה הספרדית במחזורים רצופים.במשחק הראשון בשמינית גמר ליגת האלופות נגד מילאן האיטלקית הפסידה ברצלונה בתוצאה 0–2. במשחק הגומלין הביסה ברצלונה את מילאן 4–0, התגברה על ההפסד במשחק הראשון והעפילה לרבע הגמר, וזאת בהובלתו של מסי, שכבש את שני השערים הראשונים של ברצלונה. ב-2 באפריל, במשחק הראשון של רבע הגמר נגד פריז סן-ז'רמן, הבקיע מסי שער לפני שנפצע בשריר מיתר הברך והוחלף. פציעה זו מנעה ממסי להשתתף במשחקי הקבוצה באופן סדיר למשך זמן מה. דוגמה לכך היא שיתופו כמחליף בלבד בגומלין. למרות כניסתו המאוחרת למשחק, שינה מסי את מהלך המשחק, וסייע לברצלונה לעלות לחצי גמר המפעל עם התוצאה המצטברת 3-3, כשהיתרון לפי חוק שערי חוץ הוא של ברצלונה. בחצי הגמר הודחה ברצלונה על ידי באיירן מינכן בתוצאה המצטברת 0–7. בליגה, למרות מפח הנפש במישור הקבוצתי, המשיך מסי לכבוש שערים משחק אחר משחק במסגרת משחקי הליגה הספרדית, עד שהרצף נעצר על 21 משחקים, במפגש מול אתלטיקו מדריד. במשחק זה הוחלף מסי בשל פציעה חוזרת בשריר מיתר הברך.בעונה זו זכתה ברצלונה באליפות הליגה כשברשותה כמות שיא בהיסטוריית הליגה של 100 נקודות. מאזן שעריו של מסי בליגה היה 46 שערים, בזכותם הוכתר למלך שערי הליגה וכן זכה בנעל הזהב האירופית בפעם השנייה ברציפות – והשלישית בקריירה; בכך היה הראשון שזוכה בתואר זה שלוש פעמים בקריירה. מאזן שעריו הכללי של מסי בכל המסגרות היה 60 שערים ו-16 בישולים, 12 מתוכם בליגה.


==== 2013/2014 - עם טאטה מרטינו ====

בתחילת הקיץ הצטרף שחקן ההתקפה הברזילאי ניימאר לקבוצה במקומו של דויד וייה. בזמן הפגרה שבין העונות, עבד מסי על שיקום מלא מהפציעה שחווה חודשים לפני כן. במהלך ההכנות לעונת 2013/2014 עזב וילאנובה את הקבוצה בשל התמודדתו עם מחלת הסרטן, ואת מקומו תפס חרארדו "טאטה" מרטינו הארגנטינאי. במחזור הראשון של הליגה הבקיע מסי צמד ובישל שער נוסף בניצחון 7–0 על לבאנטה. ב-28 באוגוסט זכתה ברצלונה בסופר קאפ הספרדי על חשבונה של אתלטיקו מדריד, לאחר שהמשחק הראשון, בביתה של אתלטיקו מדריד הסתיים בתיקו 1-1, ובמשחק הגומלין, שבו מסי החמיץ בעיטת עונשין, הסתיים בתיקו מאופס, מה שהביא לברצלונה את התואר בזכות חוק שערי חוץ. ימים ספורים לאחר מכן, הבקיע שלושער במשחק נגד ולנסיה באצטדיונה הביתי, במשחק שהסתיים בניצחון 3–2 לזכות ברצלונה. ב-18 בספטמבר הבקיע מסי שלושער נוסף, במשחק ליגת האלופות נגד אייאקס אמסטרדם ההולנדית, וכך היה לשחקן הראשון בהיסטוריית המפעל שמבקיע שלושער ארבע פעמים בקריירה. בסוף ספטמבר נפצע בשריר מיתר הברך הימני ונעדר משני משחקים. ב-6 בנובמבר, במשחק ליגת האלופות מול מילאן האיטלקית, הבקיע מסי שני שערים. במשחק שלאחריו, שבו התמודדה ברצלונה נגד ריאל בטיס, נפצע מסי בשריר הירך הדו-ראשי השמאלי. פציעה זו השביתה אותו ממשחק פעיל במשך חודשיים.
ב-8 בינואר 2014 חזר מסי חזר מהפציעה כשנכנס כמחליף במשחק גביע המלך נגד חטאפה. בחצי שעה על המגרש הספיק להבקיע צמד, וברצלונה ניצחה 4–0. חמישה ימים לאחר מכן נבחר מסי למקום השני בכדור הזהב של פיפ"א. ב-22 בינואר, במשחק גביע נגד לבאנטה, בישל מסי לראשונה בקריירה שלו שלושה שערים במשחק, כולם לכריסטיאן טייו. במשחק מול ראיו וייקאנו שנערך ב-15 בפברואר, הגיע מסי ל-337 שערים במדי ברצלונה, ובכך שבר את שיאו של תלמו סארה לכדורגלן שהבקיע את מספר השערים הרב ביותר של שערים במדי קבוצה ספרדית כלשהי במסגרות רשמיות. ב-12 במרץ ניצחה ברצלונה במסגרת משחק שמינית גמר ליגת האלופות את מנצ'סטר סיטי האנגלית בתוצאה 2–1 והעפילה לרבע גמר המפעל עם התוצאה המצטברת 4–1. במהלך המשחק הבקיע מסי בעיטת עונשין, ובכך הפך לשחקן שמבקיע את מספר השערים הרב ביותר בהיסטוריית המפעל במדי קבוצה אחת, עם 67 שערים לזכותו. ארבעה ימים לאחר מכן, במשחק בו הביסה ברצלונה את אוסאסונה 7–0, הבקיע מסי שלושער, שמונה חודשים לאחר הפעם הקודמת שעשה זו. מסי הפך במשחק זה למבקיע המוביל בהיסטוריה של ברצלונה כולל משחקי ידידות. בקלאסיקו שנערך שבוע לאחר מכן בסנטיאגו ברנבאו, כבש מסי שלושער, כששניים מהשלושה הבקיע בבעיטות עונשין מוצלחות, וברצלונה ניצחה 4–3. מסי עקף את אלפרדו די סטפאנו והפך למלך שערי הקלאסיקו בכל הזמנים, עם 21 שערים; כמו כן, חלף גם על פני הוגו סאנצ'ס ויקבע את מעמדו במקום השני בטבלת המבקיעים הגדולים בהיסטוריית הליגה הספרדית.בעונה זו כשלה ברצלונה לזכות באחד מהתארים שנותרו: היא הודחה ברבע גמר ליגת האלופות על ידי אתלטיקו מדריד, הפסידה בגמר גביע המלך לריאל מדריד וסיימה במקום השני בליגה. במסגרת הליגה כבש מסי 28 שערים במהלך עונה זו, המאזן הנמוך ביותר שלו מזה 5 עונות, והוא היה סגן מלך השערים. בסך כל המסגרות היו למסי 41 שערים ו-15 בישולים. ב-16 במאי האריך מסי את חוזהו בברצלונה בחמש שנים נוספות, חוזה לפיו שכרו יהיה, לפי הערכות, כ-20 מיליון אירו לעונה.


==== 2014/2015 - טרבל שני ====

מרטינו התפטר מתפקיד המאמן בסוף עונת 2013/2014 ולואיס אנריקה, קפטן ברצלונה בעבר, התמנה במקומו. בקיץ זה הצטרף החלוץ האורוגוואיי לואיס סוארס לסגל הקבוצה, אך עקב השעיה לא השתתף במשחקי הקבוצה עד סוף אוקטובר. במחזור הפתיחה של עונת 2014/2015 הבקיע מסי פעמיים בניצחון ברצלונה על אלצ'ה. ב-27 בספטמבר הבקיע מסי שני שערים ובישל שניים נוספים בניצחון 6–0 על גרנדה. במשחק זה הגיע מסי ל-400 שערים בקריירה המקצועית שלו, הן במדי ברצלונה והן במדי נבחרת ארגנטינה. ב-22 בנובמבר כבש מסי שלושער נגד סביליה. במשחק זה הגיע מסי ל-253 שערים בליגה הספרדית בכל הקריירה, ובכך תפס את מקומו של תלמו סארה בתור מלך שערי הליגה בכל הזמנים, הישג שהחזיק מעמד מאז 1955. שלושה ימים לאחר מכן, במשחק בו ניצחה ברצלונה 4–0 את אפואל ניקוסיה הקפריסאית, כבש מסי שלושער והפך למלך שערי ליגת האלופות בכל הזמנים; הוא הגיע ל-74 שערים ושבר את שיאו הקודם של ראול גונזלס. ב-7 בדצמבר הבקיע מסי שלושער שלישי במהלך פרק זמן של שבועיים בלבד, בדרבי נגד אספניול. גם במשחק זה קבע מסי ציון דרך: הוא היה למלך שערי הדרבי של ברצלונה בכל הזמנים.על מנת לנצל את היכולת של סוארס כחלוץ מרכזי, החל לואיס אנריקה להציב את מסי באגף ימין, בעמדה בה שיחק תחת פרנק רייקארד. בעונה זו התהדק שיתוף הפעולה של מסי וניימאר; עדות לכך היא מספר הבישולים של מסי לניימאר. השניים, יחד עם לואיס סוארס, היוו את אחת משלישיות ההתקפה הפוריות ביותר באירופה. השלישייה כונתה MSN, ראשי תיבות של שמות השחקנים, כשם פורטל האינטרנט של מיקרוסופט. ב-11 בינואר 2015 הייתה סנונית ראשונה לשיתוף הפעולה הפורה ביניהם: שלושת השחקנים הבקיעו בניצחון 3–1 על אתלטיקו מדריד. למחרת הגיע מסי למקום השני בכדור הזהב של פיפ"א, בפעם השנייה ברציפות. ב-15 בפברואר הבקיע מסי שלושער ובישל שער נוסף בניצחון 5–0 על לבאנטה. עם הבישול תפס מסי את מקומו של לואיש פיגו כמלך הבישולים של הליגה הספרדית בכל הזמנים. במשחק שבו ניצחה ברצלונה את ולנסיה 2–0 ב-18 באפריל, הבקיע מסי את שערו ה-400 במדי ברצלונה. ב-6 במאי, במשחק הראשון של חצי גמר ליגת האלופות נגד באיירן מינכן הגרמנית, הבקיע מסי צמד ובישל שער נוסף בניצחון ברצלונה 3–0. את שערו השני הבקיע בהקפצה מעל מנואל נוייר, שוערה של באיירן מינכן לאחר שהטעה את הבלם היריב ג'רום בואטנג וגרם לו למעוד; השער הפך לתופעת אינטרנט והיה לרגע הספורט הפופולרי ביותר בטוויטר לשנת 2015. ברצלונה עלתה למשחק הגמר למרות הפסד 3–2 בגומלין, בעקבות ניצחונה 5–3 בסיכום שני המשחקים.
ב-17 במאי כבש מסי את שער הניצחון במשחק הליגה נגד אתלטיקו מדריד. ניצחון זה העניק לברצלונה את תואר אליפות ספרד בעונה זו. מאזנו האישי של מסי במשחקי הליגה עמד על 43 שערים ו-18 בישולים, בכך היה מלך הבישולים וסגן מלך השערים של הליגה בעונה זו. ב-30 במאי, בגמר גביע המלך מול אתלטיק בילבאו, ניצחה ברצלונה 3–1 וזכתה בתואר. בגמר כבש מסי צמד שערים, כשהראשון מביניהם נכבש לאחר מבצע אישי עם יכולת טכנית גבוהה, אותו החל במחצית המגרש, ובמהלכו היתל בארבעה שחקנים של בילבאו. ב-6 ביוני, בגמר ליגת האלופות, ניצחה ברצלונה את יובנטוס האיטלקית בתוצאה 3–1, עם מסי בהרכב הקבוצה, וזכתה בתואר אלופת אירופה. בזכות זכייה זו השלימה טרבל שני בהיסטוריה שלה; ברצלונה היא הקבוצה הראשונה באירופה שהגיעה להישג שכזה. במסגרת משחקי ליגת האלופות בעונה זו כבש מסי 10 פעמים ובישל 5 פעמים נוספות, כשאף שחקן אחר לא כובש או מבשל יותר ממנו.


==== 2015/2016 - כדור זהב חמישי ודאבל מקומי ====

ב-11 באוגוסט 2015 נערך משחק הסופר קאפ האירופי נגד סביליה. מסי הבקיע צמד בעיטות חופשיות שעזר לקבוצתו לזכות בתואר עם ניצחון 5–4 בהארכה. ב-26 בספטמבר סבל מסי מקרע ברצועה העקיפה התיכונה בברכו השמאלית. הוא שב לשחק כעבור חודשיים, ב-21 בנובמבר, כשנכנס כמחליף בקלאסיקו בסופו הביסה ברצלונה את ריאל מדריד בתוצאה 4–0. ב-24 בנובמבר הבקיע צמד שערים ובישל שער נוסף, בניצחון ברצלונה 6–1 על רומא האיטלקית בליגת האלופות. ב-20 בדצמבר הביסה ברצלונה את ריבר פלייט הארגנטינאית בתוצאה 3–0 בגמר אליפות העולם לקבוצות, כשמסי מבקיע את השער הראשון לזכות קבוצתו. בזכות הניצחון זכתה ברצלונה בתואר, בפעם השלישית בתולדותיה, יותר מכל קבוצה אחרת עד אותה נקודה. ב-6 בינואר 2016, בדרבי מול אספניול במסגרת גביע המלך, הביסה ברצלונה את יריבתה בתוצאה 4–1. במשחק זה כבש מסי צמד שערים ובישל שניים נוספים. שלושה ימים לאחר מכן, כבש שלושער ראשון בעונה זו, במשחק הליגה בו הביסה ברצלונה את גרנדה בתוצאה 4–0. ב-11 בינואר זכה מסי בפעם החמישית בקריירה שלו בכדור הזהב של פיפ"א.
ב-14 בפברואר, במשחק הליגה נגד סלטה ויגו, ניגש מסי לבעיטת עונשין מ-11 מטרים, אך במקום לבעוט לשער, מסר הצידה ובישל ללואיס סוארס. המהלך נתפס כמחווה ליוהאן קרויף, שביצע דבר דומה כשחקן, ובימים ההם נאבק בסרטן הריאות. במסגרת שמינית גמר ליגת האלופות בו פגשה ברצלונה את ארסנל האנגלית, הבקיע מסי צמד במשחק הראשון ושער נוסף בגומלין. ברצלונה העפילה לרבע גמר המפעל לאחר שהתוצאה המצטברת עמדה על 5–1 לטובתה. אולם, לאחר משחק זה החל רצף של חמישה משחקים בהם מסי לא בישל או הבקיע. במהלך רצף משחקים זה הפסידה ברצלונה לריאל מדריד בקאמפ נואו והודחה מליגת האלופות על ידי אתלטיקו מדריד בשלב רבע הגמר. ב-17 באפריל עצר את הרצף והבקיע שער בהפסד 1–2 לוולנסיה. במשחק זה קבע מסי ציון דרך, בהגיעו ל-500 שערים בקריירה המקצוענית שלו.בעונה זו זכתה ברצלונה באליפות שנייה ברציפות ושישית בשמונה שנים. מסי תרם לזכייה 26 שערי ליגה, שני ללואיס אלברטו סוארס בקטגוריית כובשי שערי הקבוצה. לראשונה מזה שבע שנים, לא הוביל מסי את הקבוצה בקטגוריה זו. בנוסף לשעריו, תרם 16 בישולים, ובכך היה מלך הבישולים של הליגה במשותף עם סוארס עצמו. עונת 2015/2016 הסתיימה עם משחק גמר הגביע הספרדי מול סביליה. המשחק נגרר להארכה, במהלכה בישל מסי פעמיים, באמצעות כדורי עומק, הראשון לג'ורדי אלבה והשני לניימאר. ברצלונה ניצחה 2–0 והשלימה דאבל מקומי, שביעי בהיסטוריית המועדון. בסך כל המסגרות הבקיע מסי 41 שערים ובישל 23 נוספים.


==== 2016/2017 - נעל זהב אירופית רביעית ====

עונת 2016/2017 החלה עם זכייתה של ברצלונה בסופר קאפ הספרדי הודות לניצחון כפול על סביליה. במשחק הראשון בישל מסי שער אחד, ובגומלין כבש שער אחד ובישל אחד נוסף. במחזור הפתיחה של הליגה הספרדית כבש צמד לרשת של ריאל בטיס, עת ניצחה ברצלונה 6–2. במשחק הראשון של ליגת האלופות לעונה זו, בו הביסה ברצלונה את סלטיק הסקוטית בתוצאה 7–0, כבש מסי שלושער. ב-20 בספטמבר נפצע במפשעה ונעדר ממשחק פעיל לפרק זמן של שלושה שבועות. לאחר שיבתו לפעילות, הבקיע שלושער בליגת האלופות גם במשחק הביתי בו ניצחה ברצלונה את מנצ'סטר סיטי האנגלית בתוצאה 4–1. בפרסי "The Best" וכדור הזהב שחולקו בסוף שנת 2016 הגיע למקום השני, אחרי כריסטיאנו רונאלדו.
בינואר 2017, בטווח זמן של שבוע בלבד, כבש מסי שלושה שערים בבעיטות חופשיות. שניים מהם היו במסגרת משחקי שמינית גביע המלך נגד אתלטיק בילבאו, שערים שבזכותם העפילה ברצלונה לרבע הגמר. השער השלישי היה שער שוויון מאוחר במשחק אצל ויאריאל, שחילץ את ברצלונה מהפסד. ב-4 בפברואר, במשחק ליגה נגד בילבאו, הבקיע מסי את שערו ה-27 בבעיטות חופשיות במדי ברצלונה. עם שער זה שבר את שיאו של רונאלד קומאן במועדון, ככובש מספר השערים הרב ביותר בהיסטוריית המועדון בבעיטות חופשיות. במשחק הראשון של שמינית גמר ליגת האלופות הובסה ברצלונה על ידי פריז סן-ז'רמן הצרפתית בתוצאה 0–4. אף קבוצה בכל היסטוריית המפעל לא הצליחה לכפר על הפסד בהפרש ארבעה שערים או יותר ולעלות לשלב הבא. במשחק הגומלין שנערך ב-8 במרץ בקאמפ נואו הבקיע מסי שער בבעיטת עונשין, ברצלונה ניצחה 6–1 והעפילה לשלב הבא, וכך היה מסי שותף פעיל למהפך ראשון מסוגו בהיסטוריית המפעל. על אף ההישג המרשים, הודחה ברצלונה בשלב רבע הגמר על ידי יובנטוס האיטלקית לאחר הפסד 0–3 בטורינו ותיקו מאופס בקאמפ נואו. בסך הכול כבש מסי 11 שערים ובישל שניים נוספים בעונה זו בליגת האלופות.
ב-23 באפריל, במשחק הקלאסיקו בליגה נגד ריאל מדריד שנערך בסנטיאגו ברנבאו, כבש מסי צמד שערים. השער השני, שנכבש בדקה ה-92, שניות ספורות לפני סיום המשחק, היה גם השער שהעניק לברצלונה ניצחון 3–2. שער הניצחון היה שערו ה-500 בכל המסגרות הרשמיות במדי ברצלונה, והוא חגג אותו במחווה של הורדת חולצתו והצגתה לעיני הקהל העוין במדריד. מסי אמנם סיים את העונה בליגה עם 37 שערים, שבזכותם זכה בתואר מלך השערים של הליגה הספרדית וכן בנעל הזהב האירופית בפעם הרביעית בקריירה שלו, אך ברצלונה איבדה את האליפות לריאל מדריד. בגמר גביע המלך נגד דפורטיבו אלאבס, שהיה גם משחקו האחרון לעונה, הבקיע מסי שער ובישל אחד נוסף לפאקו אלקאסר. המשחק נחתם בניצחון 3–1 לזכות ברצלונה, שזכתה בתואר זה בפעם ה-29 בתולדותיה. מאזנו הכללי של מסי בעונת 2016/2017 עמד על 54 שערים ו-16 בישולים בכל המסגרות.


==== עונת 2017/2018 - דאבל ונעל זהב חמישית ====
בתום שלוש שנים בתפקיד, עזב לואיס אנריקה את עמדת מאמן ברצלונה, ובמקומו הוחתם ארנסטו ואלוורדה שהגיע מאתלטיק בילבאו. ואלוורדה יישם טקטיקה שונה ממה שהיה נהוג בברצלונה בשנים הקודמות - הוא שינה את המערך מ-4-3-3 ל-4-4-2, כשלרוב מסי וסוארס מתפקדים בתור שני החלוצים במערך, האחד חלוץ מזויף והשני חלוץ מטרה.
ב-25 בנובמבר חתם מסי על הארכת חוזהו בברצלונה, המשאיר אותו במועדון עד סוף עונת 2020/2021, ומציב את סעיף השחרור שלו על גובה 700 מיליון אירו. ב-10 בדצמבר 2017, במשחק ליגה נגד ויאריאל, השווה מסי את שיאו של גרד מילר: מספר השערים הרב ביותר במדי מועדון אחד באחת מהליגות הבכירות באירופה, בהגיעו ל-525 שערים במדי ברצלונה. ב-4 במרץ 2018, במשחק הליגה נגד אתלטיקו מדריד, כבש מסי את השער היחיד במשחק, בניצחון ברצלונה 1–0, באמצעות בעיטה חופשית. היה זה משחק ליגה שלישי ברציפות בו מסי מבקיע בבעיטה חופשית, הישג חסר תקדים בליגה הספרדית, ובנוסף היה זה שערו ה-600 בקריירה המקצוענית. ב-14 במרץ, במסגרת גומלין שמינית גמר ליגת האלופות נגד צ'לסי האנגלית, ניצחה ברצלונה 3–0. מסי בישל שער לעוסמאן דמבלה וכבש את השניים האחרים, ובכך העמיד את מאזנו בליגת האלופות על 100 שערים. ב-7 באפריל כבש שלושער בניצחון 3–1 על לגאנס.
שלושה ימים לאחר מכן הודחה ברצלונה ברבע גמר ליגת האלופות על ידי רומא האיטלקית. למרות ניצחון 4–1 במשחק הראשון בקאמפ נואו, ברצלונה הובסה 3–0 במשחק הגומלין והודחה בעונה השלישית ברציפות בשלב רבע הגמר, כשמסי לא מצליח לכבוש שער במהלך התמודדות זו. ב-21 באפריל נערך גמר גביע המלך בין ברצלונה לסביליה. ברצלונה הביסה את יריבתה 5–0, ומסי הבקיע את שערה השני של קבוצתו. ב-29 באפריל, במשחק החוץ נגד דפורטיבו לה קורוניה, הבקיע מסי שלושער עת ניצחה ברצלונה בתוצאה 4–2 וכך הבטיחה את זכייתה באליפות ספרד, הזכייה ה-25 בהיסטוריית המועדון. הזכייה באליפות השלימה דאבל שמיני בתולדות ברצלונה. במסגרת הליגה בעונה זו הבקיע מסי 34 שערים, והוא זכה בתואר מלך השערים של הליגה הספרדית ובתואר נעל הזהב האירופית בפעם החמישית בקריירה, יותר מכל שחקן אחר. ל-34 שעריו בליגה הוסיף 12 בישולים. בסך כל המסגרות עמד מאזנו של מסי בעונה זו על 45 שערים ו-18 בישולים ב-54 הופעות.


==== עונת 2018/2019 - קפטן ברצלונה, תואר לה ליגה עשירי ונעל זהב שישית ====

בקיץ 2018 עזב קפטן ברצלונה אנדרס אינייסטה את הקבוצה, ומסי, שהיה סגנו בעונה שלפני כן, ירש את תפקידו. ב-12 באוגוסט הניף מסי את התואר הראשון כקפטן כשזכה עם ברצלונה בסופר קאפ הספרדי בניצחון 2–1 על סביליה. ב-19 באוגוסט הבקיע צמד בניצחון 3–0 על דפורטיבו אלאבס במחזור הראשון של העונה, שערו הראשון היה השער ה-6,000 של ברצלונה בלה ליגה.
ב-18 בספטמבר קבע מסי שיא חדש כאשר כבש את השלושער השמיני שלו בליגת האלופות, בניצחון הביתי 4–0 על פ.ס.וו. איינדהובן. ב-20 באוקטובר כבש ובישל ב-4–2 הביתי על סביליה, אך הוחלף בדקה ה-26 לאחר שנפל ונחבל בידו הימנית. בדיקות שנעשו לאחר מכן אישרו שמדובר בשבר והשאירו את מסי שלשה שבועות מחוץ למגרשים.
ב-8 בדצמבר כבש מסי שתי בעיטות חופשיות בניצחון החוץ 4–0 על אספניול בדרבי של ברצלונה. הייתה זאת הפעם הראשונה שהגיע להישג זה בליגה. שערו הראשון היה העשירי לעונה, מה שהפך את מסי לשחקן הראשון שכובש בספרות כפולות בלה ליגה, 13 עונות רצופות. באותו משחק הוא ערך את הופעתו ה-32 בדרבי של ברצלונה, והשווה את שיאו של צ'אבי.
ב-13 בינואר 2019 הבקיע מסי את שערו ה-400 ב-435 הופעות בלה ליגה, בניצחון הביתי 3–0 על אייבר, והפך לשחקן הראשון אי פעם שהגיע להישג זה רק באחת מחמש הליגות הבכירות באירופה. ב-30 בינואר הוא הבקיע את שערו ה-50 בקופה דל ריי בניצחון 6–1 במשחק הגומלין בשלב רבע הגמר, בו הוא גם בישל וסייע לברצלונה להעפיל לחצי הגמר, 6–3 במצטבר. ב-2 בפברואר הבקיע מסי פעמיים בתיקו 2–2 מול ולנסיה כששערו הראשון היה מנקודת העונשין, שערו ה-50 מהנקודה בלה ליגה, והפך לשלישי בתולדות הלה ליגה, לאחר כריסטיאנו רונאלדו והוגו סאנצ'ס שהבקיע 50 פנדלים. ב-23 בפברואר כבש את השלושער ה-50 בקריירה וגם בישל לסוארס, בניצחון החוץ והמהפך 4–2 על סביליה, וכבש את שערו ה-650 בקריירת הבוגרים. ב-17 במרץ הבקיע את השלושער ה-51 ב-4–1 נגד ריאל בטיס.
ב-16 באפריל כבש מסי צמד ב-3–0 מול מנצ'סטר יונייטד, במשחק השני ברבע גמר ליגת האלופות, והעניק לברצלונה 4–0 במצטבר שהעלה אותה לחצי הגמר לראשונה מ-2015. אלה היו גם השערים הראשונים שלו ברבע גמר ליגת האלופות מאז 2013. ב-27 באפריל עלה מסי מהספסל וכבש את השער היחיד ב-1–0 על לבאנטה, וזכה עם ברצלונה באליפות העשירית בקריירה. זו הייתה הופעתו ה-450 בלה ליגה, והאליפות הראשונה שלו כקפטן.
ב-1 במאי כבש מסי צמד בניצחון 3–0 במשחק הראשון בחצי גמר ליגת האלופות נגד ליברפול. שערו השני, בעיטה חופשית מכ-30 מטרים, היה שערו ה-600 בקריירת המועדונים שלו, והיה גם בדיוק 14 שנה לאחר שערו הראשון בברצלונה (ובקריירה). בגומלין, שישה ימים לאחר מכן, הובסה ברצלונה 0–4 באנפילד, והודחה לאחר 3–4 במצטבר.
ב-19 במאי במשחק הליגה האחרון לעונה, כבש מסי צמד ב-2–2 מול אייבר, וזכה בתואר הפיצ'יצ'י השלישי ברציפות עם 36 שערים ב-34 הופעות; עם הזכייה השישית הוא השווה את שיאו של תלמו סארה מ-1953. הוא גם זכה בנעל הזהב האירופית בפעם השישית והשלישית ברציפות. ב-25 במאי הבקיע מסי את שערו האחרון של העונה בהפסד 1–2 לוולנסיה בגמר הגביע הספרדי, והוא סיים את העונה עם 51 שערים ו-19 בישולים ב-50 הופעות בכל המסגרות.


==== עונת 2019/2020 - כדור זהב שישי ועונת השפל של ברצלונה ====
בתחילת העונה סבל מסי מפציעה ולא שיחק במשך חודש וחצי. ב-29 באוגוסט זכה בתואר חלוץ העונה של אופ"א וסיים במקום השני בתואר שחקן השנה. מסי חזר לשחק ב-17 בספטמבר במחזור הראשון של ליגת האלופות נגד בורוסיה דורטמונד כשעלה מהספסל. ב-23 בספטמבר בטקס הענקת הפרסים של פיפ"א שהתקיים במילאנו מסי נכלל בקבוצת השנה וזכה בתואר שחקן השנה של פיפ"א. ב-6 באוקטובר כבש את שערו הראשון לעונה נגד סביליה בבעיטה חופשית. במחזור העשירי כבש ובישל פעמיים כל אחד נגד ריאל ואיאדוליד. באותו משחק כבש מסי את שערו ה-50 בקריירה מבעיטה חופשית. במחזור השלושה עשר כבש שלושער נגד סלטה ויגו כששניים מהשלושה הגיעו בבעיטה חופשית. במחזור החמישי של ליגת האלופות נגד בורוסיה דורטמונד ערך מסי את הופעתו ה-700 במדי ברצלונה ונתן תצוגה מרשימה עם שער וצמד בישולים. שערו היה הראשון בקריירה נגד דורטמונד ובכך הפך לשחקן שכבש נגד הכי הרבה קבוצות בליגת האלופות. במחזור החמישה עשר כבש מסי את שער הניצחון בדקות האחרונות של המשחק נגד אתלטיקו מדריד, ויום לאחר מכן זכה בכדור הזהב השישי בקריירה שלו וחלף על פני כריסטיאנו רונאלדו בכמות הזכיות בתואר. במחזור השישה עשר נגד מיורקה הציג את כדור הזהב השישי שלו בפני האוהדים, וסיים את המשחק עם שלושער. מסי הבקיע את השלושער ה-35 שלו בליגה, ובזכות כך הפך לשחקן שכבש הכי הרבה שלושערים בהיסטוריה של הלה ליגה.
בסיום העונה לאחר חזרתה מפגרת הקורונה מסי זכה בתואר מלך השערים של הליגה, עם 25, ובנוסף גם מלך הבישולים של הליגה, עם 21. בכך הוא שבר את השיא של צ'אבי וקבע שיא חדש במספר בישולים לעונה בלה ליגה, וב-5 הליגות הבכירות בצוותא עם תומאס מולר. ברצלונה סיימה במקום השני בלה ליגה והפסידה את האליפות ליריבה המרה ריאל מדריד. ב-8 באוגוסט ברצלונה שיחקה בגומלין שמינית ליגת האלופות נגד נאפולי. מסי סייע לברצלונה לנצח 3–1 (4–2 בסיכום) על ידי כך שכבש שער, שער נוסף שנפסל בחסות ה-VAR, וסחט פנדל שחברו לקבוצה לואיס אלברטו סוארס תרגם לשער. ב-14 באוגוסט נערך רבע גמר ליגת האלופות בין ברצלונה לבאיירן מינכן. ברצלונה ספגה את התבוסה הקשה בתולדותיה, כאשר באיירן מינכן הביסה אותה 2–8. בעקבות ההשפלה, המאמן ורבים מההנהלה פוטרו או התפטרו. בסך כל המסגרות הבקיע מסי 31 שערים ובישל 25 נוספים ב-43 הופעות.
בתאריך 25 באוגוסט 2020 הודיע מסי כי הוא רוצה לעזוב את המועדון של ברצלונה. לאחר משא ומתן כושל בין הצדדים, נאלץ מסי להישאר במועדון שנה נוספת עד לתום החוזה. מסי טען בראיון עימו כי הנשיא הבטיח לו כי יוכל להחליט על עתידו בסוף העונה, אך הפר את מילתו. למרות זאת, מסי הבטיח כי יישאר מחויב לברצלונה עד תום החוזה.


==== עונת 2020/2021 - תואר פיצ'יצ'י שמיני וזכייה בגביע הספרדי ====
העונה נפתחה עם מינויו של רונאלד קומאן למאמן ברצלונה. קומאן הודיע למספר שחקנים בכירים כי הם לא בתוכניותיו וכי הם צריכים למצוא לעצמם קבוצה חדשה, ביניהם לואיס סוארז, חברו הטוב ביותר של מסי. מסי לא פתח טוב את העונה, כאשר לא הצליח לכבוש שער שדה בתשעת המשחקים הראשונים של העונה (אם כי כבש מספר פנדלים). ב-20 באוקטובר כבש מסי פנדל בניצחון 5–1 נגד פרנצווארוש ובכך הפך לשחקן הראשון בהיסטוריה שכבש 16 עונות רצופות בליגת האלופות. ב-7 בנובמבר מסי כבש צמד כאשר נכנס כחילוף בתוצאה של 1–1 נגד ריאל בטיס. ב-22 בדצמבר קבע מסי שיא חדש, כאשר כבש נגד ויאדוליד את שערו ה-644 במדי ברצלונה, וכך הפך לשחקן שכבש הכי הרבה שערים עבור קבוצה אחת (שבר את שיאו של פלה בסנטוס). לרגל ההישג, מסי שלח 644 בקבוקי בירה באדוויזר, לכל אחד מהשוערים שהכניע בקריירה בהתאמה.במהלך גמר הסופר קאפ הספרדי בין ברצלונה לאתלטיקו בילבאו, מסי ראה את הכרטיס האדום הישיר בדקה ה-120, בעקבות חבטה מכוערת ששלח לשחקן היריבה, וייליברה, כשהכדור לא נמצא באזור. בכך, הפרעוש רשם ציון דרך שלילי כשבפעם הראשונה אחרי 753 הופעות במדי הבלאוגרנה, הוא ראה את הכרטיס האדום. עם החזרה מהשעיה לשני משחקים מסי כבש בגביע נגד ראיו ואיקאנו בניצחון 2–1 וב-31 בינואר חזר לשחק בליגה, שוב נגד בילבאו, וכבש בכדור חופשי את שערו ה-650 בברצלונה.
ב-10 במרץ במשחק נגד פריז סן-ז'רמן בשמינית גמר ליגת האלופות, הבקיע מסי שער לחיבורים ממרחק 30 מטרים, אבל ברצלונה סיימה 2–5 בסיכום שני המשחקים והודחה מהמפעל, ובפעם הראשונה מזה 14 שנים לא הגיעה לרבע הגמר. ב-15 במרץ הבקיע מסי צמד בניצחון 4–1 נגד וסקה ובכך היה לשחקן הראשון בחמש הליגות הבכירות שמגיע ל-20 שערי ליגה לפחות 13 עונות ברציפות. ב-21 במרץ, בניצחון 6–1 נגד ריאל סוסיאדד (בו כבש צמד), ערך מסי את הופעתו ה-768 במדי ברצלונה, ובכך שבר את שיאו של צ'אבי. ב-17 באפריל מסי כבש צמד בניצחון 4–0 את אתלטיק בילבאו בגמר גביע המלך הספרדי, ובכך הגיע ל-30 שערים ב-13 עונות ברציפות, ושבר את שיאו של גרד מילר. גביע המלך היה תוארו ה-35 במועדון, ובכך שבר את שיאו של ראיין גיגס למספר תארים במועדון בודד.במשחקי הליגה האחרונים הציגה ברצלונה כושר גרוע עם הפסדים בבית לגרנדה וסלטה ויגו. בשני המקרים כבש מסי שער יתרון לפני שהיריבה כבשה שניים. גם במשחק נגד לבאנטה כבש מסי את השער הראשון במשחק לפני שהוא נגמר בתיקו 3–3. ברצלונה סיימה את העונה במקום השלישי, אחרי אתלטיקו מדריד וריאל מדריד, בפעם הראשונה מאז עונת 2007/2008.
מסי סיים את העונה בליגה עם 30 שערים ו-9 בישולים וזכה בתואר הפיצ'יצ'י בפעם השמינית ובפעם החמישית ברציפות, שניהם שיא של כל הזמנים. כמו כן הוא סיים במקום השני בנעל הזהב לאחר רוברט לבנדובסקי שזכה בפרס, עם 60 נקודות. בסך כל המסגרות עמד מאזנו של מסי בעונה זו על 38 שערים ו-12 בישולים ב-47 הופעות.
ב-30 ביוני 2021 תם חוזהו של מסי בברצלונה והוא הפך לשחקן חופשי. לאחר מכן החל משא ומתן על חידוש החוזה בין מסי למועדון. בסופו של דבר המשא ומתן כשל וב-5 באוגוסט 2021 הודיע המועדון שמסי סיים את דרכו בברצלונה.
ב-8 באוגוסט 2021 ערך מסיבת עיתונאים, בה הצהיר כי הוא עשה הכל כדי להישאר בקבוצה, אך היא לא יכלה להכיל את חוזהו בשל מצבה הפיננסי.


=== פריז סן ז'רמן ===

ב-10 באוגוסט 2021, לאחר 21 שנים בהן שיחק בכל הקבוצות של ברצלונה, חתם מסי לשנתיים בקבוצת פריז סן ז'רמן הצרפתית. מסי קיבל את החולצה מספר 30, ולפי הדיווחים צפוי להרוויח 35 מיליון יורו נטו לעונה, לא כולל בונוסים.


==== עונת 2021/2022 - כדור זהב שביעי ====
ב-29 באוגוסט 2021 ערך מסי את הופעת הבכורה שלו במועדון, כשהחליף את ניימאר בניצחון 2–0 על סטאד ריימס במסגרת המחזור הרביעי בליגה. ב-15 בספטמבר הוא פתח לראשונה בהרכב, בתיקו 1–1 מול קלאב ברוז' במסגרת שלב הבתים של ליגת האלופות. ארבעה ימים לאחר מכן הוא ערך את הופעת הבכורה שלו באצטדיון הביתי, בניצחון 2–1 על אולימפיק ליון. את שער הבכורה במדי הקבוצה כבש ב-28 בספטמבר 2021 במסגרת המחזור השני בשלב הבתים של ליגת האלופות, כאשר הבקיע את השער השני בניצחון 2–0 על מנצ'סטר סיטי של ז'וזפ גוארדיולה. ב-20 בנובמבר 2021 כבש מסי את שער הבכורה בליגה הצרפתית בניצחון 3–1 על נאנט. ב-28 בנובמבר הוא סיפק שלושה בישולים בפעם החמישית בקריירה, בניצחון 3–1 בחוץ על סנט אטיין. הוא שחזר הישג זה ב-9 באפריל, בניצחון 6–1 בחוץ על קלרמון פוט.
ב-29 בנובמבר 2021 זכה מסי בכדור הזהב השביעי, כשגבר על מועמדים אחרים, כמו רוברט לבנדובסקי וז'ורז'יניו.ב-23 באפריל זכה מסי בתואר הראשון שלו בפריס סן-ז'רמן, אליפות צרפת, לאחר תיקו 1–1 בבית עם לאנס, במשחק בו כבש מסי את השער היחיד לזכות קבוצתו.


== נבחרת ארגנטינה ==


=== הנבחרת הצעירה ותחילת הדרך בנבחרת הבוגרת ===
בעת ששיחק בקבוצות הנוער של ברצלונה, ניסתה התאחדות הכדורגל הספרדית לשכנע את מסי לשחק בשורות נבחרותיה; מסי נותר נאמן למולדתו, והחליט לדחות את ההצעה. ביוני 2004, כשהיה בן 17, זומן מסי לראשונה לנבחרת ארגנטינה בכדורגל עד גיל 20. במשחק ידידות בו הביסה ארגנטינה את פרגוואי 8–0 הבקיע מסי שער אחד ובישל שניים נוספים. במשחק ידידות נוסף שנערך ביולי נגד אורוגוואי, הבקיע מסי צמד. בינואר-פברואר 2005 השתתף מסי באליפות דרום אמריקה בכדורגל עד גיל 20 שנערכה בקולומביה. בשל גילו הצעיר ביחס ליתר הסגל, החל מסי את הטורניר כשחקן מחליף, אך במהרה תפס מקום של קבע בהרכב הפותח, והוא סיים את הטורניר עם חמישה שערים, מקום שני מבין כל השחקנים בטורניר והמוביל בנבחרתו. ארגנטינה סיימה שלישית והעפילה לגביע העולם לנוער שנערך בחודש יוני בהולנד. בטורניר הבקיע מסי שישה שערים, כולל אחד בחצי הגמר נגד ברזיל וצמד בגמר נגד ניגריה. בכך, תרם לזכיית הנבחרת בגביע, בפעם החמישית בתולדותיה. הוא נבחר לשחקן המצטיין של הטורניר והיה מלך השערים בו.ב-17 באוגוסט 2005 ערך מסי את הופעת הבכורה הלא רשמית בנבחרת הבוגרת של ארגנטינה במשחק ידידות מול הונגריה. מאמן הנבחרת, חוסה פקרמן, הכניס את מסי כמחליף בדקה ה-63, אך הוא הורחק רק כעבור שתי דקות בלבד בטענה שהכה בכוונה תחילה שחקן יריב עם מרפקו. עיתונים בארגנטינה ובספרד דיווחו שהוא מירר בבכי בחדר ההלבשה בעקבות האירוע. מסי המשיך לקחת חלק במשחקי נבחרת ארגנטינה והוא שיחק במשחקי המוקדמות למונדיאל 2006. הופעת הבכורה הרשמית של מסי בנבחרת ארגנטינה הייתה ב-3 בספטמבר, בהפסדה לפרגוואי 1–0. מסי נכלל לראשונה בהרכב הפותח במשחק המוקדמות נגד פרו. במהלך המשחק הוכשל מסי ברחבה ובזכות כך נפסקה לטובת נבחרתו בעיטת עונשין, אותה תרגם חואן רומן ריקלמה לשער, וארגנטינה ניצחה בתוצאה 2–0. ב-1 במרץ 2006 הבקיע מסי את שערו הראשון במדי הנבחרת במשחק ידידות נגד קרואטיה, שהסתיים בהפסד 3–2.


=== מונדיאל 2006 וקופה אמריקה 2007 ===

זמן קצר לאחר משחק הידידות נגד קרואטיה, נפצע מסי והושבת לחודשיים. למרות זאת, הוא זומן לסגל ארגנטינה למונדיאל 2006. במשחק הפתיחה נגד חוף השנהב לא שותף, אך שותף כמחליף במשחק שלאחריו, בו הביסה ארגנטינה את סרביה ומונטנגרו 6–0. הוא בישל שער להרנן קרספו וכבש בעצמו את השער האחרון במשחק. בזכות השער היה המבקיע הצעיר ביותר במונדיאל 2006, והשישי הצעיר ביותר בתולדות הטורניר. במשחק השלישי בשלב הבתים, נגד הולנד, פתח מסי בהרכב הנבחרת. בשמינית הגמר נגד מקסיקו נכנס כמחליף, וארגנטינה עלתה לרבע הגמר בזכות שער בהארכה. ברבע הגמר נגד מארחת הטורניר גרמניה לא שותף, ונבחרתו הודחה בתום דו-קרב בעיטות עונשין.
מסי שיחק עם נבחרת ארגנטינה בקופה אמריקה 2007 שנערך בוונצואלה. במשחק בו הביסה נבחרתו את ארצות הברית 4–1, בישל מסי את אחד מארבעת שערי נבחרתו. גם במשחק שלאחריו, שבו ניצחה נבחרתו 4–2 את קולומביה, היה מסי מעורב באחד משערי נבחרתו כשהוכשל ברחבה וקיבל על כך בעיטת עונשין, אותה תרגם קרספו לשער. במשחק השלישי והאחרון בשלב הבתים, בו ניצחה ארגנטינה את פרגוואי בתוצאה 1–0, נכנס מסי כמחליף במחצית השנייה ובישל את שער הניצחון לחאבייר מסצ'ראנו. ברבע הגמר נגד פרו, כבש מסי את השער השני לזכות נבחרתו, שהביסה את יריבתה בתוצאה 4–0. בחצי הגמר נגד מקסיקו הבקיע מסי שער בהקפצה מרשימה מעל שוער היריבה, וארגנטינה עלתה לגמר בזכות ניצחון 3–0. בגמר הובסה ארגנטינה 3–0 על ידי ברזיל וסיימה במקום השני. מסי הוכתר כשחקן הצעיר המצטיין של הטורניר.


=== אולימפיאדת בייג'ינג ===

בקיץ 2008 זומן מסי לסגל הנבחרת האולימפית של ארגנטינה, במטרה לקחת חלק במשחקים האולימפיים של אולימפיאדת בייג'ינג. בעקבות זימון זה, הערימה ברצלונה קשיים על השחקן להשתתף במפעל זה. הדבר נבע עקב חפיפה בין המשחקים האולימפיים של הנבחרת ובין משחקים רשמיים של ברצלונה במוקדמות ליגת האלופות. בשל הצורך של הקבוצה שמסי ייקח חלק במשחקים אלה, כמו גם החשש מצד אנשיה שמא ייפצע באחד ממשחקי הנבחרת, הגישה הקבוצה ערעור במטרה לבטל את זימונו של מסי לנבחרת. מכיוון שתופעה זו חזרה על עצמה גם בקבוצות אחרות, התערבה פיפ"א בנושא על מנת לגשר על המחלוקת ולפתור אותה. החלטתה הייתה להורות למועדונים לאפשר לכל השחקנים עד גיל 23 להשתתף במשחקים האולימפיים, באותו האופן בו היה נהוג באולימפיאדות קודמות. הינתן פסיקה זו של פיפ"א, הגישה ברצלונה ערעור לבית הדין הבינלאומי העליון לספורט, שקיבל את בקשת המועדון. לבסוף, ערך מסי סבב שיחות עם מאמנו החדש בברצלונה, ז'וזפ גוארדיולה, על מנת לשכנע אותו שייתן לו אישור להשתתף במשחקים האולימפיים. גוארדיולה קיבל את עמדתו, ומסי הורשה לייצג את מדינתו באולימפיאדה.במשחק הראשון של נבחרת ארגנטינה באולימפיאדה, נגד חוף השנהב, הבקיע מסי את השער הראשון במשחק ובישל אחד נוסף. במשחק זה ניצחה ארגנטינה בתוצאה 2–1. במשחקה השני של ארגנטינה, השתתף מסי בניצחון ארגנטינה על אוסטרליה בתוצאה 1–0. ברבע הגמר, שבו התמודדה ארגנטינה מול הולנד, הבקיע מסי את השער הראשון של נבחרתו במחצית הראשונה, ובמהלך ההארכה בישל מסי לאנחל די מאריה את שער הניצחון. בחצי הגמר הביסה ארגנטינה, כשמסי בהרכבה, את ברזיל בתוצאה 3–0. במשחק הגמר שהתקיים ב-23 באוגוסט ניצחה ארגנטינה את ניגריה בתוצאה 1–0. את שער הניצחון הבקיע די מאריה מבישול של מסי. בזכות הניצחון בגמר זכו שחקני הנבחרת במדליית זהב אולימפית.


=== מונדיאל 2010 ===

עוד לפני האולימפיאדה, החלו מאמצי הנבחרת הארגנטינאית להעפיל למונדיאל 2010. בשלושת המשחקים הראשונים בשלב המוקדמות ניצחה ארגנטינה, ביניהם ניצחון על ונצואלה בו הבקיע מסי, אך לאחר מכן הגיעו חמישה משחקים רצופים ללא ניצחון. הרצף נשבר נגד אורוגוואי, כשארגנטינה ניצחה 2–1 ומסי כובש אחד מהשניים. במחזור הבא, ב-17 באוקטובר 2008, הפסידה נבחרת ארגנטינה לצ'ילה, בעקבותיו התפטר מאמן הנבחרת, אלפיו באסילה, והחליפו בתפקיד דייגו מראדונה. מראדונה תפקד את מסי בעמדה של קשר התקפי, להבדיל מעמדתו לפני כן בברצלונה ובנבחרת כקיצוני ימני. ב-28 במרץ 2009, במשחקו הראשון של מראדונה כמאמן במוקדמות המונדיאל, הביסה ארגנטינה 4–0 את ונצואלה. במשחק זה כבש מסי שער אחד. בתום שלב מוקדמות המונדיאל סיימה ארגנטינה במקום הרביעי בבית הדרום אמריקני, ובכך העפילה למונדיאל. בסך הכול הבקיע מסי 4 שערים ב-18 הופעות במוקדמות.
לאחר זכייתו בתארים כדורגלן השנה בעולם, כדור הזהב ונעל הזהב האירופית, עלה רף הציפיות ממסי באופן משמעותי. אוהדי נבחרת ארגנטינה, כמו גם התקשורת העולמית, קיוו שילך בדרכו של מראדונה, ויוביל אותה לזכייה בגביע העולמי. מסי פתח בכל משחקי של ארגנטינה בטורניר. במחזור הראשון של שלב הבתים ניצחה ארגנטינה את ניגריה 1–0. במשחק השני בשלב הבתים, הביסה ארגנטינה את קוריאה הדרומית בתוצאה 1–4, אך מסי לא כבש או בישל שער כלשהו. במחזור השלישי והאחרון בשלב הבתים, ענד מסי לראשונה את סרט קפטן הנבחרת. במשחק זה, ניצחה ארגנטינה את יוון בתוצאה 0–2, ובסופו נבחר מסי כמצטיין המשחק. במשחק שמינית הגמר התקדמה ארגנטינה לרבע הגמר הודות לניצחון 3–1 על מקסיקו. במהלך המשחק בישל מסי את אחד השערים לקרלוס טבס. ברבע הגמר הביסה גרמניה את ארגנטינה 4–0 והדיחה אותה מהטורניר. למרות הציפיות, סיים מסי את הטורניר ללא אף שער.


=== קופה אמריקה 2011 ===

לאחר תום המונדיאל מונה סרחיו בטיסטה למאמן נבחרת ארגנטינה, שמיד החל בהכנות לטורניר קופה אמריקה 2011 שנערך על אדמת ארגנטינה. כחלק ממסע הכנותיה, ערכה נבחרת ארגנטינה משחקי ידידות. ב-17 באוקטובר 2010, במשחק הידידות נגד ברזיל, ניצחה ארגנטינה 1–0. מסי הבקיע את השער היחיד במשחק בדקה ה-90. ב-9 בפברואר 2011, במשחק הידידות נגד פורטוגל, ניצחה ארגנטינה בתוצאה 2–1, כשגם במשחק זה הבקיע את שער הניצחון בדקה ה-90.
במשחק הפתיחה של שלב הבתים של הקופה אמריקה סיימה נבחרת ארגנטינה את משחקה נגד בוליביה בתוצאה 1–1, כשמסי נבחר לשחקן המצטיין במשחק. המשחק השני, במסגרתו התמודדה נבחרת ארגנטינה נגד קולומביה, הסתיים בתיקו נטול שערים. לאחר תום משחק זה ספג מסי ביקורות נוקבות רבות, מפני שנראה היה שלא שר את המנון ארגנטינה טרם תחילת המשחק. כמו כן, העלו פרשני הספורט בארגנטינה תהיות וספקות בדבר מהות פערי הרמות בין ביצועיו בעת משחקיו בברצלונה ובין ביצועיו בעת משחקיו בנבחרת ארגנטינה. במחזור השלישי והאחרון, במהלכו הביסה ארגנטינה את קוסטה ריקה 3–0, בישל מסי צמד שערים, ונבחר לשחקן המצטיין במשחק. בזכות הניצחון העפילה ארגנטינה לרבע גמר הטורניר. במשחק רבע הגמר נגד אורוגוואי בישל מסי את שער השוויון לגונסאלו היגוואין. המשחק לא הגיע להכרעה הן בתום 90 הדקות הרגילות והן בתום ההארכה. בדו-קרב בעיטות העונשין ניצחה אורוגוואי בתוצאה 5–4 והדיחה את ארגנטינה. בטורניר זה בישל שלושה שערים לחבריו לנבחרת, אך לא כבש אף שער.


=== מונדיאל 2014 ===

לאחר ההדחה המאכזבת מהקופה אמריקה, מונה אלחנדרו סאבלה למאמן נבחרת ארגנטינה. באוגוסט 2011 נודע כי סאבלה העניק למסי את תפקיד קפטן הנבחרת באופן קבוע. תחת סאבלה, החל מסי לכבוש שערים בתדירות גבוהה יותר לזכות נבחרתו. ב-7 באוקטובר, במסגרת המחזור הראשון במוקדמות מונדיאל 2014 נגד צ'ילה, כבש מסי שער אחד ובישל שניים נוספים, וארגנטינה הביסה את יריבתה בתוצאה 4–1. במחזור הרביעי, בו ניצחה ארגנטינה את קולומביה 2–1, כבש מסי שער נוסף לזכות נבחרתו.ב-29 בפברואר 2012, במשחק ידידות נגד שווייץ, הבקיע מסי את השלושער הראשון שלו במדי נבחרת ארגנטינה, במסגרת משחק ידידות נגד שווייץ שבו ניצחה ארגנטינה 3–1. ב-2 ביוני הבקיע מסי שער אחד במסגרת המחזור החמישי של המוקדמות, בו ניצחה ארגנטינה את אקוודור בתוצאה 4–0. ב-9 ביוני הבקיע מסי שלושער שני במדי הנבחרת, במשחק ידידות נגד ברזיל בו ניצחה ארגנטינה בתוצאה 4–3. בזכות השערים שכבש התמקם מסי במקום הרביעי בטבלת כובשי מספר השערים הרב ביותר לזכות נבחרת ארגנטינה בכל הזמנים. ב-15 באוגוסט ניצחה ארגנטינה את גרמניה 3–1 במשחק ידידות, בו כבש מסי שער אחד. ב-7 בספטמבר, במשחק הבא של ארגנטינה במוקדמות המונדיאל, ניצחה ארגנטינה את פרגוואי בתוצאה 3–1. במשחק זה כבש את שערו הראשון במדי הנבחרת מבעיטה חופשית. במחזור התשיעי של המוקדמות, בו הביסה נבחרתו את אורוגוואי בתוצאה 3–0, הבקיע מסי צמד. ארבעה ימים לאחר מכן, כבש מסי שער אחד במשחק בו ניצחה ארגנטינה את צ'ילה בתוצאה 2–1.
ב-22 במרץ 2013, במשחק מול ונצואלה בו ניצחה ארגנטינה בתוצאה 3–0, כבש מסי שער מבעיטת עונשין ובישל את השניים הנוספים. ב-14 ביוני, הודות לשלושער במשחק ידידות נגד גואטמלה, השתווה מסי במספר שעריו להרנן קרספו, שמוקדם עד אז במקום השני בטבלת כובשי מספר השערים הרב ביותר בהיסטוריית הנבחרת. ב-10 בספטמבר, במשחק בו הביסה ארגנטינה את פרגוואי בתוצאה 5–2, כבש מסי צמד שערים ובישל שער אחד נוסף. ניצחון זה הבטיח את עלייתה של ארגנטינה למונדיאל מהמקום הראשון בבית, שני מחזורים לתום משחקי המוקדמות באמריקה הדרומית. בשני משחקים אלו מסי לא לקח חלק בשל פציעה. מסי סיים את שלב המוקדמות כסגן מלך השערים באמריקה הדרומית עם עשרה שערים לזכותו, שני רק ללואיס סוארס.ב-15 ביוני 2014, במשחק הראשון בשלב הבתים של המונדיאל נגד בוסניה והרצגובינה, כבש מסי את השער השני לזכות נבחרתו, שניצחה בתוצאה 2–1. במחזור השני, בו ניצחה ארגנטינה את איראן בתוצאה 1–0, הבקיע מסי את שער הניצחון בתוספת הזמן של המשחק, בבעיטה ממרחק גדול. במשחק השלישי והאחרון של שלב הבתים, ניצחה ארגנטינה את ניגריה בתוצאה 3–2. במשחק זה כבש מסי צמד שערים, אחד מהם לאחר בעיטה חופשית ממרחק רב. ארגנטינה העפילה לשמינית גמר המונדיאל מהמקום הראשון בביתה, ומסי נבחר לשחקן המצטיין בכל אחד משלושת משחקים אלו.ב-1 ביולי התמודדה ארגנטינה נגד שווייץ בשמינית הגמר. שתי דקות לסיום ההארכה, בישל מסי את שער הניצחון לאנחל די מאריה, בזכותו עלתה ארגנטינה לרבע הגמר. גם במשחק זה נבחר מסי למצטיין המשחק. לחצי הגמר העפילה ארגנטינה הודות לניצחון 1–0 על בלגיה. במשחק חצי הגמר גברה ארגנטינה על הולנד בדו-קרב בעיטות עונשין, בו כבש מסי את אחת הבעיטות, לאחר שהן הזמן הרגיל של המשחק והן ההארכה שלו הסתיימו ללא שערים. ב-13 ביולי נפגשו נבחרות גרמניה וארגנטינה למשחק הגמר. במהלך המשחק החמיץ מסי מספר הזדמנויות לכבוש שער. גרמניה ניצחה את ארגנטינה 1–0 בהארכה, משער של מריו גצה, וזכתה בגביע העולמי. מסי, שסיים את הטורניר עם ארבעה שערים ובישול אחד, נבחר לשחקן המצטיין של הטורניר על ידי פיפ"א. בחירה זו קיבלה תגובות מעורבות.


=== קופה אמריקה 2015 ===
לאחר המונדיאל הוחלף מאמן הנבחרת סאבלה בידי טאטה מרטינו, שהיה מאמנו של מסי בברצלונה בעונה החולפת. מרטינו אימן את הנבחרת במהלך הקופה אמריקה 2015, שנערך בצ'ילה. במשחק הראשון של נבחרת ארגנטינה בשלב הבתים, מול פרגוואי, הבקיע מסי בבעיטת עונשין, והמשחק הסתיים בתיקו 2–2. מסי נבחר לשחקן המצטיין במשחק, אך הוא דחה את קבלת הפרס. את החלטתו נימק בעצם העובדה שנבחרתו לא ניצחה. נבחרת ארגנטינה סיימה את שלב הבתים במקום הראשון, אחרי שני ניצחונות בתוצאה 1–0, הראשון על אורוגוואי והשני על ג'מייקה. במשחק נגד ג'מייקה, שנערך ב-20 ביוני, הגיע מסי ל-100 הופעות במדי הנבחרת, הישג אותו השלימו רק עוד ארבעה כדורגלנים לפניו.ארגנטינה העפילה מהמקום הראשון בביתה לרבע הגמר, בו התמודדה מול קולומביה. בחלוף 90 דקות נטולות שערים, גברה ארגנטינה על קולומביה בדו-קרב בעיטות עונשין, כשמסי מבקיע את בעיטתו. בחצי הגמר, בו הביסה ארגנטינה את פרגוואי, בתוצאה 6–1, בישל מסי שלושה משערי נבחרתו. משחק הגמר נגדצ'ילה, שהתקיים ב-4 ביולי, הסתיים אף הוא בתיקו מאופס הן בתום 90 הדקות הן בתום ההארכה. בדו-קרב בעיטות העונשין, מסי היה היחיד בנבחרתו שהבקיע את בעיטתו, ונבחרתו הפסידה בתוצאה 4–1. מסי סיים את הטורניר כשחקן בעל כמות הבישולים הגדולה ביותר, בצוותא עם חורחה ואלדיביה. כמו כן, מסי נבחר לשחקן המצטיין בטורניר, אך הוא דחה את קבלת הפרס בתום משחק הגמר.


=== קופה אמריקה 2016, פרישה וחזרה ===

רק שנה לאחר מכן נערך טורניר קופה אמריקה 2016, טורניר חגיגי המציין 100 שנים להקמת התאחדות הכדורגל של אמריקה הדרומית, CONMEBOL. גם טורניר זה, שנערך בארצות הברית, הסתיים עבור מסי וארגנטינה במפח נפש במשחק הגמר. במשחקי הנבחרת בבית המוקדם מטרתו של מרטינו הייתה לשמור את כוחו של מסי לשלבים המכריעים של הטורניר וכך להגדיל את סיכוייה של נבחרת ארגנטינה לזכות בגביע. משום כך לא שותף כלל במחזור הפתיחה ונכנס כמחליף בשני המשחקים האחרים. במחזור השני, בו ניצחה ארגנטינה את פנמה בתוצאה 5–0, נכנס מסי כמחליף במהלך המחצית השנייה וכבש שלושער. גם במחזור השלישי והאחרון, במשחק נגד בוליביה, נכנס כמחליף, ארגנטינה ניצחה 3–0 והעפילה לרבע הגמר.
ברבע הגמר, בו הביסה ארגנטינה את ונצואלה בתוצאה 4–1, הבקיע מסי שער אחד ובישל שניים נוספים לחבריו לנבחרת. בחצי הגמר הביסה ארגנטינה את ארצות הברית בתוצאה 4–0. במשחק זה הבקיע מסי שער בבעיטה חופשית ובישל, פעם נוספת, שני שערים. בגמר הטורניר התמודדו נבחרות ארגנטינה וצ'ילה פעם נוספת. הן 90 הדקות הראשונות והן ההארכה הסתיימו בתיקו מאופס, ולכן המשחק המשיך לדו-קרב בעיטות עונשין, בו ניצחה צ'ילה פעם נוספת וזכתה בתואר. בדו-קרב זה החטיא מסי את בעיטתו. בתום המשחק נראה מסי פורץ בבכי בעודו על המגרש. זו הייתה שנה שלישית ברציפות בה נבחרת ארגנטינה מפסידה בגמר טורניר גדול, לכך מתווסף גם ההפסד בגמר קופה אמריקה 2007.
בריאיון לאחר הגמר הודיע מסי כי הוא פורש מהנבחרת, באומרו "בחדר ההלבשה חשבתי שדרכי בנבחרת תמה, שזה לא עבורי. (...) אנחנו לא מסתפקים בהגעה לגמר ולא לנצח בו. ניסיתי והתאמצתי, להיות אלוף עם ארגנטינה, אך זה לא קרה, לא הצלחתי להשיג זאת". בארגנטינה פורסם קמפיין ונשמעו קולות רבים הקוראים לו לחזור בו מהחלטתו. בחודש אוגוסט, לאחר מינויו של אדגרדו באוסה לתפקיד מאמן הנבחרת החדש, שב מסי לנבחרת.


=== מונדיאל 2018 ===

ב-10 באוקטובר 2017, במחזור הסיום של מוקדמות מונדיאל 2018, הבקיע שלושה שערים בניצחון 3–1 מול אקוודור. בעקבות ניצחון זה העפילה נבחרת ארגנטינה למונדיאל 2018, אשר נערך ברוסיה. ארגנטינה התקשתה לעבור את שלב הבתים אך עשתה זאת בניצחון 1–2 על ניגריה כשמסי כובש את השער הראשון במשחק. ארגנטינה סיימה במקום השני בשלב הבתים אחרי קרואטיה ופגשה בשמינית הגמר את צרפת.
מסי בישל 2 שערים נגד צרפת ובכך הפך לשחקן שבישל הכי הרבה שערים בהיסטוריית המונדיאל.
לצערו ארגנטינה הודחה מהטורניר בשמינית הגמר כאשר הפסידה 3–4 לצרפת.


=== קופה אמריקה 2019 ===
במשחק ההכנה לקופה אמריקה מסי כבש צמד נגד נבחרת ניקרגוואה.
נבחרת ארגנטינה הגיעה לטורניר כשהיא מפורקת ללא הכוכבים שהיו לה, ומסי אמר בעצמו שהנבחרת לא מועמדת לזכייה. מסי כבש את שער השוויון נגד פרגוואי בפנדל וזה היה שערו היחידי בטורניר. מסי וארגנטינה לא הרשימו כלל לכל אורך הטורניר אך הצליחו לעבור את שלב הבתים בניצחון על קטר ואת הרבע בניצחון על ונצואלה. בחצי גמר ארגנטינה ומסי פגשו את ברזיל, הפייבוריטית והמארחת של הטורניר. ארגנטינה הפסידה 0–2 בסוף המשחק. במשחק על המקום השלישי ארגנטינה ניצחה 1–2 את צ'ילה ומסי סיים את המשחק עם בישול וכרטיס אדום שני בקריירה שלו לאחר עימות עם גארי מדל.


=== קופה אמריקה 2021, תואר ראשון ===
בקופה אמריקה 2021 הציג מסי יכולת מצוינת כשכבש 4 שערים ובישל 5 פעמים בשבעה משחקים בלבד. שניים משעריו הגיעו בכדור חופשי נגד הנבחרות צ'ילה ואקוודור. במשחק הגמר ניצחה ארגנטינה את יריבתה הוותיקה ברזיל בתוצאה 0–1 משער של אנחל די מריה, וזכתה בטורניר הקופה אמריקה לראשונה מאז 1993, כאשר מסי זוכה בתואר הבינלאומי הראשון שלו במדי נבחרת ארגנטינה (אחרי שהפסיד בארבעה גמרים). בנוסף זכה מסי גם בתואר השחקן המבשל המצטיין, והכובש המצטיין של הטורניר. עם משחקו האחרון בטורניר מסי השווה את שיא ההופעות של הקופה אמריקה בכל הזמנים שהיה שייך לסרחיו ליווינגסטון הצ'יליאני, כשלשניהם 34 הופעות בסך הכל.


=== 2021- הווה ===
ב-5 ביוני 2022 כבש מסי חמישייה במשחק ידידות נגד אסטוניה.


== סגנון משחק ==

מסי הוא שחקן התקפה, ורגלו הדומיננטית היא רגל שמאל. בשל גובהו הנמוך, 1.70 מטר, מרכז הכבידה שלו נמוך יותר מרוב השחקנים האחרים, על כן הוא בעל שיווי משקל ויציבות טובים יחסית. רגליו קצרות וחזקות, עובדה המעניקה לו יכולות הכוללות זריזות, יכולת האצה גבוהה ואפשרות הגעה למהירויות ריצה גבוהות.ניתוח סטטיסטי מעמיק שערך חוקר הספורט בנג'מין מוריס בין השנים 2010–2014 הראה כי מסי מצטיין במספר רב של היבטים במשחק ההתקפה – החל בהבקעת שערים רבים, אותם הוא מבקיע באמצעות ניצול יעיל של מצבי ההבקעה אליהם הוא מגיע, המשך במסירות מדויקות לחבריו לקבוצה, שכמות גבוהה מתוכן מסתיימות בשערים, וכלה ביכולת כדרור גבוהה, המאפשרת לו לעבור שחקני הגנה בדרכו לשער היריבה. היכולות הפיזיות של מסי, לצד השליטה הגבוהה שלו בכדור ויכולת הכדרור שלו, הן אלו שמאפשרות לו לשנות את כיוון תנועתו במהירות, להטעות ולעבור שחקנים יריבים בעודו מחזיק בכדור ומתחמק מתיקוליהם.נוסף לתכונות אלה, ניחן מסי ביכולות קריאת וראיית משחק ויצירתיות גבוהות, שמסייעות לו לבנות ולארגן את המשחק הקבוצתי. כמו כן, הוא ניחן ביכולות התמצאות ומיקום טוב על המגרש. מסי משלב ומתעל יכולות כאשר הוא מוסר את הכדור לחבריו לקבוצה, בין אם בכדורי עומק - מסירות אשר חודרות את קו הגנת היריבה ומציבות את חברו לקבוצה בעמדה טובה להבקעת שער - או במסירות קצרות, כדורים ארוכים לרוחב ולאורך המגרש או בהרמות לרחבת הקבוצה היריבה. יתר על כן, ניחן מסי בבעיטות מדויקות וחזקות, בזכותן כבש מספר רב של שערים מבעיטות חופשיות, בעיטות עונשין ומבעיטות מחוץ לרחבת השער.מבחינה טקטית, החל מסי את הקריירה המקצועית כקיצוני ימני. בעמדה זו הרבה מסי לקבל את הכדור סמוך לקו החוץ, שם החל את מהלכיו בכדרור וחיתוך לכיוון מרכז המגרש. בעמדות אלה, הרבה לבעוט עם רגלו השמאלית בנוחיות לעבר שער היריבה, או למסור כדור עומק לשחקן אחר מקבוצתו. ב-2009 העביר ז'וזפ גוארדיולה, מאמנו של מסי בברצלונה, לעמדה חדשה עבורו, עמדה מרכזית יותר מבעבר: חלוץ מזויף או מרכזי. בעמדה זו, הפך מסי מעורב יותר במשחק הקבוצתי. כחלוץ מזויף משחק מסי הן באזורים אחוריים במגרש, בהם הוא עוזר לבנות את ההתקפות ולמשוך שחקני הגנה אליו, והן באזורים קדמיים, בהם הוא מסיים את ההתקפות בבישול או בכיבוש שער. בעמדה מרכזית יותר, מגוון האפשרויות העומד לרשותו רב יותר מאשר בעמדה שקרובה לקו החוץ, שכן יש מסביבו שטח רב יותר, וכך מנצל מסי את מגוון יכולותיו ביעילות רבה יותר.נוסף לעמדות אלה, מוצב מסי לעיתים גם בעמדת הקשר ההתקפי, כשמלפניו חלוץ טבעי, אחד או שניים. בעמדה זו הוא נוהג לשחק בעיקר במדי נבחרת ארגנטינה. כקשר התקפי, אחראי מסי פחות על סיום התקפות ויותר על "עשיית משחק": יצירת מצבי הבקעה, בעיקר באמצעות מסירות עומק לחבריו להתקפה.


== הוקרה ==
בפברואר 2013 הוספה באופן רשמי למילון הספרדי המילה inmessionante הנגזרת משמו של מסי ושמשמעותה 'הדרך הטובה ביותר לשחק כדורגל'.


== חיים אישיים ==

מסי הוא נוצרי קתולי אדוק; תיאר את ביקורו אצל האפיפיור כאחד הימים המיוחדים בחייו.נישא ב-2017 לאנטונלה רוקוסו, חברת ילדותו מרוסאריו ובת זוגו מ-2009.
לזוג שלושה בנים. מסי מימן בנייה של מתקנים ומבנים ברוסאריו, ביניהם מכוני כושר ומגרשי ספורט. הוא שומר על קשר עם חברי ילדותו ומחזיק בביתו הישן בעיר.


=== מעורבות חברתית ===
לאורך השנים לקח מסי חלק במספר מיזמים חברתיים. ב-2007 הקים מסי את "קרן לאו מסי", ארגון צדקה התומך בהנגשת חינוך ותברואה לילדים בסיכון. במרץ 2010 ארגון יוניצ"ף צירף את מסי כשגריר של רצון טוב לשורותיו. באחת ממשימותיו הראשונות במסגרת תפקיד זה, נשלח מסי להאיטי כדי לעורר את המודעות הציבורית למצוקה של הילדים במדינה בעקבות רעידת האדמה שהתרחשה באותה השנה. לאחר מכן מסי לקח חלק במספר קמפיינים של יוניצ"ף שעסקו בקידום הרפואה מונעת לנגיף האיידס, חינוך, ושילוב של ילדים בעלי מוגבלויות בחברה.
במרץ 2013 תרם מסי 600,000 אירו לחידוש מחלקת אונקולוגיה בבית חולים לילדים בעיר הולדתו, רוסאריו. התרומה כללה גם תשלום עבור הכשרת רופאים בברצלונה. בשנים 2012 ו-2013 ארגן מסי שישה משחקי צדקה, שהכנסותיהם נועדו למען סיוע הומניטרי לילדים ברחבי העולם, בעיקר באמצעות יוניצ"ף. בינואר 2015 שיתף מסי פעולה עם שחקנית הטניס סרינה ויליאמס, במיזם "1 מ-11", שמטרתו גיוס כספים לתוכניות חינוך וספורט ברחבי העולם. ב-2017 קידם מסי קמפיין לגיוס תרומות למען הקמת אגף מחקר וטיפול במחלת הסרטן בבית החולים לילדים סנט ז'ואן דה דאו שבעיר ברצלונה.


=== הופעות בפרסום מסחרי ===
הפרסום הרב לו זכה מסי ככדורגלן מהשורה הראשונה בעולם, סייע לו להפוך אמצעי שיווקי מועדף מטעם חברות רבות. בספטמבר 2012 הכריזה חברת התעופה טורקיש איירליינס על מסי כשגריר מותג גלובאלי שלה. במסגרת תפקיד זה צילם מסי שתי פרסומות לצד כדורסלן ליגת ה-NBA המנוח קובי בראיינט, כל אחת מהן גרפה מעל למאה מיליון צפיות ביוטיוב. החל מדצמבר 2013, לקראת מונדיאל 2014, הופיע מסי בסדרת פרסומות של סאמסונג לצד עשרה כדורגלנים מובילים נוספים. בפברואר 2014 החל מסי לשמש שגריר עולמי של חברת ג'ילט. במסגרת תפקיד זה הופיע בפרסומת לצד שחקן הטניס המוערך רוג'ר פדרר. כמו כן, הופיע מסי לאורך השנים בפרסומות רבות של אדידס, חברת מוצרי הספורט מהגדולות בעולם. חברות נוספות אותן שיווק מסי כוללות, בין היתר, את פרוקטר אנד גמבל, פפסי ודולצ'ה וגבאנה.בין השנים 2009 ל-2011 היה מסי הפרזנטור של משחקי הווידאו Pro Evolution Soccer. בהתאם לכך, הופיעה תמונתו על עטיפת המשחק בשנים אלו. ב-2011 עבר מסי לשווק את משחק הווידאו FIFA, המתחרה הישיר של Pro Evolution Soccer. מסי הופיע על עטיפת המשחק בין השנים 2013 ל-2016. בשנת 2017 סיים את תפקידו ב-FIFA.


=== העלמות מס ===
בשלהי שנת 2013 התעורר חשד מטעם רשות המיסים בספרד, על כך שמסי ואביו, המנהל את עסקיו, העלימו מס. השניים זומנו לחקירות שונות, וביולי 2014, חרף המלצה של התובע הציבורי לבטל את האישומים, החליט בית המשפט בספרד לדחות הסדר טיעון בין אביו של מסי ורשות המיסים, במסגרתו אמור היה מסי לשלם חלק מהסכום אותו שהועלם לכאורה. השופט קבע כי ישנן ראיות לכך שמסי עצמו היה מודע להעלמות המס, שבוצעו באמצעות שימוש בחברות קש. בשל כך קבע השופט כי השניים יעמדו לדין. באפריל 2016 עלה שמו של מסי פעם נוספת לכותרות בהקשר זה, כאשר פורסמה בפומבי פרשת "מסמכי פנמה". על פי החשד, החזיק מסי חשבונות בנק בפנמה, אשר מטרתם הייתה התחמקות מתשלום מיסים בספרד. ביולי אותה שנה נידון מסי ל-21 חודשי מאסר וקנס בשווי שני מיליון אירו בגין עבירות המס המדוברות. בהתאם לחוק בספרד, המיר מסי את חודשי המאסר בקנס.


== סטטיסטיקות קריירה ==


=== קריירת מועדונים ===
נכון ל-21 במאי 2022.
מסי בצעירותו שיחק בברצלונה ג' בין השנים 2003–2004 שם כבש 5 שערים ב-10 הופעות, ובין השנים 2004–2005 שיחק בברצלונה ב' שם כבש 6 שערים ב-22 הופעות.


=== נבחרת ארגנטינה ===

נכון ל-31 באוקטובר 2021.מסי בצעירותו שיחק בנבחרת ארגנטינה עד גיל 20 בין השנים 2004–2005 ושם שיחק 18 משחקים וכבש 14 שערים. לאחר מכן שיחק בארגנטינה עד גיל 23 בחלק משנת 2008 ושם שיחק 5 משחקים וכבש 2 שערים.


== תארים ==

נבחרת ארגנטינהמדליית זהב אולימפית: בייג'ינג 2008
גביע העולם בכדורגל עד גיל 20: 2005
גביע העולם בכדורגל: סגנות – 2014
קופה אמריקה: 2021
פיינליסימה: 2022ברצלונהאליפות ספרד (10): 2004/2005, 2005/2006, 2008/2009, 2009/2010, 2010/2011, 2012/2013, 2014/2015, 2015/2016, 2017/2018, 2018/2019
גביע המלך הספרדי (7): 2008/2009, 2011/2012, 2014/2015, 2015/2016, 2016/2017, 2017/2018, 2020/2021
הסופר קאפ הספרדי (8): 2005, 2006, 2009, 2010, 2011, 2013, 2016, 2018
ליגת האלופות (4): 2005/2006, 2008/2009, 2010/2011, 2014/2015
הסופר קאפ האירופי (3): 2009, 2011, 2015
אליפות העולם לקבוצות (3): 2009, 2011, 2015פריז סן ז'רמןאליפות צרפת: 2021/2022תארים אישייםכדור הזהב/כדור הזהב של פיפ"א (7): 2009, 2010, 2011, 2012, 2015, 2019, 2021
פרס הפיצ'יצ'י (8): 2009/2010, 2011/2012, 2012/2013, 2016/2017, 2017/2018, 2018/2019, 2019/2020, 2020/2021
מלך השערים בליגת האלופות (6): 2008/2009, 2009/2010, 2010/2011, 2011/2012, 2014/2015, 2018/2019
נעל הזהב האירופית (6): 2009/2010, 2011/2012, 2012/2013, 2016/2017, 2017/2018, 2018/2019
השחקן המצטיין בגביע העולם: מונדיאל 2014
השחקן המצטיין בקופה אמריקה (2): 2015, 2021
מלך השערים בקופה אמריקה: 2021
הנבחרת המצטיינת במונדיאל: 2014
הנבחרת המצטיינת בקופה אמריקה: 2007, 2015, 2016, 2021
השחקן המצטיין באולימפיאדת בייג'ינג 2008
השחקן המצטיין באליפות העולם לקבוצות (2): 2009, 2011
פרס לוריוס לספורטאי השנה: 2020
כדורגלן השנה בעולם: 2009
שחקן השנה של פיפ"א (1): 2019
שחקן השנה של אופ"א (2): 2011, 2015
חלוץ השנה של אופ"א (2): 2009, 2019
נבחרת השנה של פיפ"א (8): 2007, 2008, 2009, 2010, 2011, 2012, 2013, 2014
נבחרת השנה של אופ"א (11): 2008, 2009, 2010, 2011, 2012, 2014, 2015, 2016, 2017, 2018, 2019
פליימייקר השנה של IFFHS‏ (4): 2015, 2016, 2017, 2019
השחקן המצטיין בליגה הספרדית (9): 2008/2009, 2009/2010, 2010/2011, 2011/2012, 2012/2013, 2014/2015, 2016/2017, 2017/2018, 2018/2019
פרס דון בלון לזר המצטיין בליגה הספרדית (3): 2007, 2009, 2010
כדורגלן השנה בספרד (פרס אלפרדו די סטפאנו) (3): 2009, 2010, 2011
השחקן עם מירב הבישולים בליגה הספרדית (6): 2010/2011, 2014/2015, 2015/2016, 2017/2018, 2018/2019, 2019/2020 (שיא)
כדורגלן השנה בארגנטינה ("אולימפיית כסף") (12): 2005, 2007, 2008, 2009, 2010, 2011, 2012, 2013, 2015, 2016, 2017, 2019
ספורטאי השנה בארגנטינה ("אולימפיית זהב") (1): 2011
פרס בראבו: 2007
פרס נער הזהב (1): 2005
כדור הזהב של גביע העולם בכדורגל עד גיל 20 (השחקן המצטיין): 2005
נעל הזהב של גביע העולם עד גיל 20 (הכובש המצטיין): 2005


== הישגים ושיאים ==
שיאן ההופעות של נבחרת ארגנטינה בכל הזמנים
מלך השערים של נבחרת ארגנטינה בכל הזמנים
מלך הבישולים של נבחרת ארגנטינה בכל הזמנים
מלך השערים של נבחרות דרום אמריקה בכל הזמנים
השחקן עם מירב הבישולים בכל הזמנים
מלך השערים של ברצלונה בכל הזמנים
מלך ההופעות של ברצלונה בכל הזמנים
מלך שערי הליגה הספרדית בכל הזמנים
מלך הבישולים של הליגה הספרדית בכל הזמנים
מלך השערים בסופר קאפ הספרדי בכל הזמנים
מלך השערים בקלאסיקו הספרדי
מלך ההופעות של הקופה אמריקה בכל הזמנים
מלך הבישולים של הקופה אמריקה בכל הזמנים
הבקעת מספר השערים הגדול ביותר בעונה אחת באירופה: 73 שערים, עונת 2011/2012
הבקעת מספר השערים הגדול ביותר בשנה קלנדרית: 91 שערים, 2012
השחקן היחידי שגם כבש ובישל בכל הטורנירים בעונה אחת, 2011/2012
השחקן עם הכי הרבה שערים בליגה אחת עולמית
השחקן שכבש הכי הרבה שערים מחוץ לרחבה בשנה קלנדרית: 16 שערים, 2021
מספר הזכיות הרב ביותר בתואר הפיצ'יצ'י: 8
מספר הזכיות הרב ביותר בכדור הזהב/כדור הזהב של פיפ"א: 7
מספר הזכיות הרב ביותר בתואר שחקן השנה של פיפ"א: 6
מספר הזכיות הרב ביותר בנעל הזהב האירופית: 6
מקום שני בקטגוריית כדורגלן השנה בעולם: 2007, 2008
מקום שני בבחירת כדור הזהב: 2008, 2016, 2017
מקום שני בקטגוריית כדור הזהב של פיפ"א: 2013, 2014
היחיד שזכה בתואר השחקן המצטיין, וסיים כמלך השערים והבישולים של טורניר בינלאומי
שיא כיבוש שערים במשחק אחד בליגת האלופות: 5 (במשותף עם לואיס אדריאנו וז'וזה אלטפיני)
כיבוש הכמות הגבוהה ביותר של שלושערים לשחקן ליגת האלופות: 8 (שיא משותף עם כריסטיאנו רונאלדו)
סגן מלך השערים בכל הזמנים בליגת האלופות (שני לכריסטיאנו רונאלדו)
השחקן הצעיר ביותר שכבש 100 שערים בליגת האלופות
השחקן עם מירב השערים במדי קבוצה אחת (ברצלונה)


== לקריאה נוספת ==
לוקה קאיולי (רו'), מסי - הילד שהפך לאגדה, תרגום: יונתן פיין, תל אביב: משכל, תשע"ב (2012), במאגר הספרים הסרוקים של הספרייה הלאומית
"כריסטיאנו וליאו: וחידת הכדורגלן הגדול בכל הזמנים", ג'ימי ברנס, הוצאה בעברית: כנרת זמורה-ביתן דביר, 2018
"Messi: The Biography",‏ Guillem Balague,‏ 2014, ISBN 978-1409146599


== קישורים חיצוניים ==

 אתר האינטרנט הרשמי של ליונל מסי (בספרדית ובאנגלית) ליונל מסי, ברשת החברתית פייסבוק
 ליונל מסי, ברשת החברתית טוויטר
 ליונל מסי, ברשת החברתית אינסטגרם
 ליונל מסי, סרטונים בערוץ היוטיוב
פרופיל, באתר Transfermarkt
פרופיל, באתר Soccerway
פרופיל, באתר BDFutbol
פרופיל, באתר WorldFootball.net
פרופיל, באתר National Football Teams
פרופיל, באתר FootballDatabase.eu
פרופיל, באתר ESPN
ליונל מסי, באתר אנציקלופדיה בריטניקה (באנגלית)
פרופיל באתר הרשמי של ברצלונה
רון עמיקם‏, לבד במדבר, באתר וואלה!‏, 11 באוגוסט 2021


== הערות שוליים ==