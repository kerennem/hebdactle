בכל חלקי העולם מקובל לציין תחילת שנה חדשה בחג או ביום שמחה, בהתאם למועד תחילת השנה בתרבות או בדת המקומית.


== מנהגים בולטים ==
דבש ומאכלים מתוקים תופסים מקום בשולחן החג לא רק ביהדות. הקלטים, שחגגו את השנה החדשה ב-31 באוקטובר, נהגו למסמר למפתני הבתים עוגות ושאר מאפים כסימן למזל. במדינות הבלקן קיים מנהג בחגיגות השנה החדשה של אפיית עוגה ובתוכה מטבע כסף וזהב; למאושר שבחלקו נופלת החתיכה עם המטבע, יהיה מזל בשנה הנפתחת.
בחלק ממדינות דרום ומזרח אסיה נוהגים להתיז מים אחד על השני בתקווה לשנה גשומה. 
יש המכינים רשימת יעדים ומשאלות אותם הם מתכוונים להגשים במהלך השנה.
בתרבויות חקלאיות רבות נהגו לחגוג את תחילת השנה עם בוא הסתיו, שבישר את פתיחת עונת החקלאות. לפני התפשטות לוח השנה הגריגוריאני, נהגו באירופה לחגוג את השנה החדשה ב-1 באפריל, תאריך המציין את תחילת האביב.


== תאריכי שנה חדשה ברחבי העולם ==


=== ינואר/חורף ===

1 בינואר - תחילת השנה על פי הלוח הגרגוריאני, נחגג כראש השנה בעדות נוצריות "מערביות" ומציין את יום ברית המילה של ישו. החג נפתח בחגיגות הסילבסטר בלילה שבין 31 בדצמבר ל-1 בינואר.
1 בינואר - תחילת השנה על פי הלוח הגרגוריאני, נחגג כראש השנה בחלק ממדינות ברית המועצות לשעבר (חג הנובי גוד). חג זה דומה במאפיינים מסוימים לחג הנוצרי המקביל, אך לא מייחסים לו שום משמעות דתית.
1 בינואר - השנה החדשה על פי לוח השנה היפני.
14 בינואר - הוא ראש השנה על פי הלוח היוליאני ועל פי הנצרות האורתודוקסית. במרבית המדינות בהן קיים רוב אורתודוקסי חוגגים גם את ראש השנה הגרגוריאני, כחג "חילוני" וגם את ראש השנה היוליאני, כחג דתי
השנה החדשה על פי לוח השנה הסיני, שהוא לוח שנה מבוסס-ירח, מתחילה כשמונה שבועות לפני תחילת האביב, בין 21 בינואר ל-21 בפברואר
ראש השנה הווייטנאמי, Tết Nguyên Đán, מתרחש בדרך כלל בחפיפה לראש השנה הסיני
את לוסאר, ראש השנה הטיבטי, חוגגים במשך 15 יום המתחילים ביום הראשון של החודש הראשון על פי לוח השנה הטיבטי, במקדשים מתחילים את החגיגות כבר ביום ה-29 של החודש ה-12. מאחר שהטיבטים מנהלים את חייהם לפי לוח שנה ירחי, התאריך משתנה משנה לשנה. לוסאר מתרחש בין ינואר למרץ, בשלהי תקופת החורף אך לפני בוא האביב. הטיבטים חוגגים בעיקר בשלושת הימים הראשונים של החג, לקראת החג מנקים היטב את הבתים, מקשטים אותם ומגישים מנחות. בערב החג עורכים הנזירים פוג'ה טקסית. לחג מאכלים מיוחדים (סוג של אטריות הקרוי גוטוק) ומשקה אלכוהולי מיוחד (צ'האנג).


=== מרץ/אפריל - אביב ===

א' בניסן - ראש השנה למלכים ולרגלים וכן תחילת השנה בלוח השנה במגילות קומראן.
1 במרץ - ראש השנה בלוח הרומאי בתקופת הרפובליקה. שמות ארבעת החודשים ספטמבר עד דצמבר ("החודש השביעי" עד "החודש העשירי") משקפים, עד ימינו, את היות מרץ החודש הראשון בלוח השנה הרומי הקדום.
14 במרץ - הולה מוהלה, ראש השנה הסיקי, על פי הלוח הננקשאהי
נורוז, ראש השנה וחג האביב בתרבות הפרסית (וגם אצל חלק מבני העדה הכורדית), מתרחש ביום שבו מתרחשת נקודת השוויון במרץ
ראש השנה בזורואסטריות חופף לנורוז
21 במרץ, הוא הנורוז, ראש השנה בלוח השנה הבהאי
בהודו חוגגים את השנה החדשה, "אוגאדי" או Gudi Padwa, במרץ-אפריל
1 באפריל - חא בניסן, ראש השנה של האשורים
14 באפריל - השנה החדשה בפנג'אב
באמצע אפריל נחגגת השנה החדשה גם בנפאל
13 באפריל-15 באפריל - השנה החדשה בקמבודיה ובלאוס
14 באפריל - ראש השנה הטמילי, פוטהנדו
14 באפריל-15 באפריל - פוהלה בייסח' - ראש השנה בבנגלדש
תחילת השנה של הסינהאלים נקבעת על ידי אסטרולוגים וכהני דת, אך מתקיימת לקראת סוף אפריל


=== ספטמבר/אוקטובר - סתיו ===
ראש השנה היהודי, נחגג על פי הלוח העברי בא' בתשרי, החל בדרך כלל בספטמבר (ביהדות ראשי שנה נוספים, ובהם ראש השנה למלכים ולרגלים בא' בניסן וראש השנה לאילן בט"ו בשבט).
11 בספטמבר (12 בספטמבר בשנים מעוברות) - נו-רוז או אנקוטטש - ראש השנה בכנסייה הקופטית והאתיופית (עד סוף המאה ה-21, 29 באוגוסט/30 באוגוסט בלוח היוליאני)
לתושבי אזור מרוואר וגוג'ראט שבהודו, דיוואלי הוא גם ראש השנה.


== ראו גם ==
ערכים בנושא חגיגות השנה החדשה
נובי גוד


== קישורים חיצוניים ==