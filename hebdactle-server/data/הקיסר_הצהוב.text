הקיסר הצהוב (בסינית  黃帝, חואנג די) הוא דמות אגדתית סינית, שנחשב כאב מייסד של התרבות הסינית. חי לפי המסורת בין השנים 2698 - 2599 לפנה"ס.
חואנג די (הקיסר הצהוב) הוא כינוי שקיבל הקיסר כאות להערכה הרבה אליו. צהוב - אלמנט האדמה, אדמת לס.
לפי המסופר, הקיסר הצהוב איחד 40 שבטים שונים וכך יצר את האומה הסינית הראשונה. מייחסים לו ולאנשי חצרו את פיתוחם של רבים מיסודות התרבות הסינית; בין השאר: המצאת הכתב הסיני, לוח השנה הסיני הראשון, המתמטיקה, הנחת היסודות לרפואה הסינית המסורתית, הפקת המשי מטוואי המשי (המיוחסת לאשתו, לאי טצו), המצאת מקלות האכילה, החץ והקשת, המצפן, וטביעת מטבעות הנחושת הראשונים.
סמלו היה הדרקון הסיני. לכן, בני סין, הנחשבים לצאצאיו, מכונים לעיתים "צאצאי הדרקון". מספרים, כי כשמלאו ימיו בא דרקון ונשא אותו למרומים, כדי שיחיה חיי נצח בין בני האלמוות.


== קישורים חיצוניים ==

הקיסר הצהוב: מיתוס או מציאות?, באתר הרדיו הבינלאומי של סין בעברית
הקיסר הצהוב, באתר אנציקלופדיה בריטניקה (באנגלית)