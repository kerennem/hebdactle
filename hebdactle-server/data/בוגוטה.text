בוגוטה (בספרדית: Bogotá) היא עיר הבירה של קולומביה והיא העיר הגדולה והמאוכלסת ביותר בקולומביה. אוכלוסייתה נאמדת ב-7.8 מיליון איש בעיר, וכמיליון נוסף בפרבריה.


== היסטוריה ==
בוגוטה נקראה בהתחלה "בוקטה" (שדות שתולים בשפה המואיסקנית). היא הייתה אז מרכז התרבות של המואיסקנים לפני הפלישה הספרדית של הקונקיסטאדורים.
העיר בוגוטה המודרנית החלה להיבנות על ידי האירופאים ב-6 באוגוסט 1538. מייסד העיר הוא גונסאלו חימנס דה קסאדה שקרא לה "סנטה פה דה בוקטה" על שם עיר הולדתו סנטה פה והעיר של המואיסקנים "בוקטה".
השם שונה לבוגוטה במאה ה-16, כאשר העיר הייתה בירתה של הממלכה החדשה של גרנדה, אשר הייתה חלק ממלכות המשנה של פרו ולאחר מכן מלכות המשנה של גרנדה החדשה. תוך זמן קצר הפכה בוגוטה לאחת הערים המרכזיות של הקולוניאלים הספרדים בדרום אמריקה.
בשנים 1810–1811 נערך מרד בעיר נגד ממשלת ספרד והוקמה ממשלה עצמאית. אולם ויכוחים ופילוג העם גרמו לספרדים להשתלט על העיר ב-1816.
בשנת 1819 כבש סימון בוליבר את בוגוטה, שהפכה לעיר הבירה של רפובליקת קולומביה הגדולה. בשנת 1830, לאחר שהתפרקה רפובליקת קולומביה הגדולה, נשארה בוגוטה להיות עיר הבירה של "הממלכה החדשה של גרדנה" ולאחר שזו התפרקה - נעשתה לעיר הבירה של קולומביה.


== גאוגרפיה ==
בוגוטה ממוקמת במרכז המדינה, בגובה 2,640 מטר מעל פני הים, מה שהופך אותה לעיר הבירה הגבוהה השלישית בעולם אחרי לה פאס וקיטו[דרוש מקור]. העיר גובלת בהרי האנדים במזרח העיר, מה שמונע ממנה להתרחב בכיוון זה. גבולה המערבי של העיר הוא נהר בוגוטה. מצפון ומדרום לה ממוקמים פרברים.


== אקלים ==
טווח הטמפרטורה נע בין 8 °C לבין 28 °C, כאשר הטמפרטורה הממוצעת היא 14 °C.
החודשים היבשים הם מדצמבר עד מרץ, והחודשים הגשומים הם אפריל ומאי וגם ספטמבר, אוקטובר ונובמבר.
יוני ויולי הם חודשים המתאפיינים בכמות גשם קטנה אך מזג אוויר קר. חודש אוגוסט מתאפיין במזג אוויר שמשי, אך מזג האוויר קר.
בתקופות של כפור הטמפרטורה מגיעה ל-4 °C- בלילה. הטמפרטורה הנמוכה ביותר שתועדה הייתה 8 °C-.[דרוש מקור] הטמפרטורה הגבוהה שתועדה הייתה 28 °C.[דרוש מקור]


== פשע ==
בשנות התשעים נחשבה בוגוטה לאחת הערים המסוכנות בעולם עם כמות עצומה של מקרי רצח (הנאמדת ב-81 מקרי רצח ל-100,000 אנשים) ושל תאונות דרכים.[דרוש מקור] חלקים לא מבוטלים של העיר לא היו מחוברים לביוב ולמים, השחיתות גאתה במוסדות הציבוריים, וקרטלי סמים אלימים שלטו בכל.
בשנת 1995, נבחר לראשות העיר ברוב גדול אנטנס מוקוס, בעל תואר דוקטור בסוציולוגיה ופילוסופיה. בדחיפתו, הממשלה, העירייה והמשטרה יצאו בקמפיין "מדיניות ביטחון" אשר זכה להצלחה. כדי להפחית את מקרי האלימות, ולמגר את תופעת הנהגים השתויים, מוקוס הורה לסגור את מקומות הבילוי באחת בלילה. הוא עורר את זעמם של הבליינים, אך גם הוריד בכך, באופן דרסטי, את כמות הקטטות ותאונות הדרכים. פעולות נוספות, כגון: תגבור כוח שיטור עירוני, התקנת קו חירום לילדים לצורך דיווח על אלימות במשפחה, ומלחמה בסוחרי סמים, הביאו לירידה משמעותית של מקרי האלימות הקשים, ושל מקרי הרצח בבוגוטה. אחרי מוקוס, אנריקה פנלוסה נבחר לראשות העיר, והוא השלים את המהפכה של קודמו, ושיפר ללא הכר את פני העיר. הוא חרת על דגלו יצירת שוויון ואחריות חברתית, באמצעות עידוד מעורבות חברתית, תחושת קהילה, סובלנות ואדיבות, ובניית סביבה לאנשים מאושרים, בעיקר באמצעות פתיחת המרחב הציבורי לכל, פיתוח תחבורה שוויונית ודאגה לילדי העיר. הוא הרס שכונות פשע ומילא את העיר בפארקים ירוקים, הקים ספריות, תחבורה ציבורית מפוארת ושבילי אופניים, וחיבר את כלל התושבים לחשמל ולמים.


== ממשלה ==
בוגוטה היא בירת קולומביה, ובה שוכנים כל המשרדים הממשלתיים של המדינה. בנוסף שוכנים בה בית המחוקקים, בית המשפט העליון ומרכז הרשות המבצעת.
העיר מחולקת ל-20 רשויות מקומיות. לכל רשות מקומית יש מנהל אדמיניסטרטיבי המייצג את הרשות בעירייה.


== כלכלה ==
בוגוטה היא המרכז הכלכלי הגדול ביותר בקולומביה. רוב חברות התעשייה והמסחר המקומיות ממקמות את משרדיהן הראשיים בעיר וכך גם רוב החברות הזרות.
כמו כן, בוגוטה היא גם מרכז המסחר הגדול בקולומביה. בעיר ממוקמת הבורסה לניירות ערך של קולומביה, שנחשבת לאחת החשובות בדרום אמריקה. העיר היא גם מרכז טלקומוניקציה ובה ממוקמים אזורי התעשייה החשובים והגדולים בכל קולומביה.
כ-15 ק"מ ממרכז העיר פועל נמל התעופה הבינלאומי אל דוראדו, שהוא הגדול ביותר בדרום אמריקה.


== השכלה ==
בבוגוטה מספר אוניברסיטאות ומכללות. אוניברסיטת סנטו טומאס היא האוניברסיטה הוותיקה ביותר בעיר ופועלת עד היום. היא נבנתה ב-1580 על ידי המסדר הדתי של סנטו דומניגו. בשנת 1623 נבנתה אוניברסיטה נוספת בעיר - Pontificia Universidad Javeriana, על ידי הישועים, והיא מתמקדת בהנדסה, כימיה, רפואה, משפטים, ארכיטקטורה ואמנות. בשנת 1659 הוקמה אוניברסיטת Universidad Colegio Mayor de Nuestra Señora del Rosario. האוניברסיטה הגדולה ביותר היא האוניברסיטה הלאומית של קולומביה אשר הוקמה ב-1867. בנוסף לאלו הוקמה ב-1886 אוניברסיטה פרטית, בה רוב הסטודנטים מגיעים ממשפחות מבוססות.


== ספורט ==
הספורט העיקרי בקולומביה, כמו בשאר דרום אמריקה, הוא כדורגל. נכון לעונת 2016, ארבע קבוצות מבוגוטה משחקות בליגת העל הקולומביאנית (Categoria Primera A), והן:

אינדפנדיינטה סנטה פה. הקבוצה הוקמה בשנת 1941. אצטדיונה הביתי הוא אצטדיון אל קמפין, ומדי הקבוצה הם בצבעי אדום-לבן.
קלוב דפורטיבו לוס מיונאריוס. הוקמה בשנת 1937 בשם "יובנטוס בוגוטה", אך בשנת 1946 שונה שמה לדפורטיבו מיונאריוס. אצטדיונה הביתי הוא אצטדיון אל קמפין, ומדי הקבוצה הם בצבעי כחול-לבן. נכון לעונת 2016, סך הזכיות של הקבוצה באליפות קולומביה (14 במספר) הוא השני הגבוה ביותר, כאשר האליפות האחרונה שלה הייתה ב-Finalización של עונת 2014.
לה אקידד. הוקמה בשנת 1982. אצטדיונה הביתי הוא Estadio Metropolitano de Techo, ומדי הקבוצה הם בצבעי ירוק-לבן.
פורטלסה C.E.I.F. הוקמה בשנת 2010. אצטדיונה הביתי הוא Estadio Metropolitano de Techo, ומדי הקבוצה הם בצבע כחול (התלבושת החלופית היא בצבע לבן).


== תוכניות פיתוח ==
כיום, תחת הנהגתו של ראש העיר פניאלוסה, נערכת העיר לקראת השגשוג הצפוי של כלכלת המדינה לאחר החתימה על הסכם פירוק מחתרת ה-FARC, ובעקבות כך צפויה אוכלוסיית העיר להכפיל את עצמה בעשרות השנים הקרובות והמדינה צפויה לפגוש עליה מסיבית במספר התיירים המגיע.
כחלק מההיערכות לכך הושקו הפרויקטים הבאים:

בניית שכונות רבות נוספות המיועדות לאכלס מיליונים נוספים של תושבים, בעיקר שכונות של מגורים ברמת חיים גבוהה.
הרחבת היקף מסלולי האופניים על מנת שיקיף ויחצה את כל העיר
בניית מסלולי טיול, ריצה ואופניים סביב העיר, כולל על רכס ההרים שמעליה
בניית מתחם תיירותי בראש רכס ההרים שלצד העיר
טיהור הנהר והבאת מימיו לאיכות של שימוש חקלאי ותעשייתי
בניית מרחבים ירוקים וטיילת לאורך הנהר המטוהר
הבאת תעשיות עתירות ידע לאזורי התעשייה של העיר


== ערים תאומות ==
ארגנטינה בואנוס איירס, ארגנטינה
ספרד מדריד, ספרד
מקסיקו מקסיקו סיטי, מקסיקו
ארצות הברית מיאמי, פלורידה, ארצות הברית
קוריאה הדרומית סיאול, קוריאה הדרומית
פרו לימה, פרו
קנדה אוטווה, קנדה
הודו נבי מומבאי, הודו


== קישורים חיצוניים ==

 אתר האינטרנט הרשמי של בוגוטה (בספרדית)
אסתי רמתי, ‏ניצחון האופטימיות - תוכנית אם, באתר בשבע - ערוץ 7, 15 במרץ 2012
אנריקה פנלוסה - פוליטיקאי של אושר
אלכסנדרה לוקש ונוי פרי, MUST: המקומות שחובה לראות בבוגוטה, באתר ynet, 27 ביולי 2017
שירי הדר ומיכאלה חזני, MUST: המקומות שחובה לראות בבוגוטה, באתר ynet, 6 בדצמבר 2018 
בוגוטה, באתר אנציקלופדיה בריטניקה (באנגלית)