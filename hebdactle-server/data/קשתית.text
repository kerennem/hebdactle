קשתית היא איבר בעין המקיף את האישון. האישון מתרחב ומתכווץ על ידי התרחבות והתכווצות של הקשתית.
צבע הקשתית עשוי להשתנות מאדם לאדם בטווח הנע בין חום ושחור לירוק, כחול, תכלת, אפור, ענבר וחום בהיר. קשתית בצבע סגול היא נדירה ביותר (סמלה המסחרי של אליזבת טיילור). את צבע הקשתית המדויק קובעת רמת הפיגמנט מלנין.
תופעת ההטרוכרומיה, בה לקשתית יש צבע שונה בכל עין או שחלקים מהקשתית צבועים בצבע שונה באותה העין, נדירה בבני אדם. תופעה זו יכולה להיות מולדת או להוות תסמין לפגיעה או מחלה.
שמה של הקשתית ניתן לה משום שהיא צבעונית כמו הקשת בענן. שמה באנגלית הוא איריס (iris) אשר הייתה אלת הקשת בענן.
צבעה וצורתה של הקשתית ייחודיות לכל אדם והן משמשות לזיהוי בדומה לטביעת אצבעות. בניתוחי לייזר לתיקון הראייה זיהוי הקשתית משמש כדי לוודא שהניתוח מבוצע באדם הנכון ובעין הנכונה.[דרוש מקור]


== שינוי צבע הקשתית ==
ישנן שתי שיטות עיקריות לשינוי צבע העין.
הראשונה היא השתלת קשתית סינתטית. ניתוח זה כרוך בסיכונים ובוצע רק על מאות בודדות של מטופלים ברחבי העולם.
השנייה היא קילוף בלייזר של שכבות הפיגמנט בקשתית וחשיפת הצבע הבהיר יותר.
כיום ניתוחים קוסמטיים אלו לא מומלצים על ידי רופאי עיניים לאנשים עם ראייה בריאה היות שיש סיכונים לראייה


== קישורים חיצוניים ==

מאיר ברק, מדוע צבע העיניים של תינוקות משתנה?, במדור "שאל את המומחה" באתר של מכון דוידסון לחינוך מדעי, 26 ביוני 2009
קשתית, באתר אנציקלופדיה בריטניקה (באנגלית)