פילדלפיה (באנגלית: Philadelphia להאזנה (מידע • עזרה)) היא העיר הגדולה ביותר במדינת פנסילבניה שבארצות הברית, הכוללת את כל מחוז פילדלפיה.
לעיר תפקיד מרכזי בהיסטוריה האמריקנית. בשנת 1776 נציגי המושבות השונים התכנסו בפילדלפיה והכריזו בה את הצהרת העצמאות של ארצות הברית. בשנת 1787 אושרה בעיר החוקה האמריקאית.
לפי מפקד האוכלוסין של 2015 חיים בעיר כ-1,567,442 תושבים. היא העיר החמישית בגודלה בארצות הברית. באזור המטרופוליטני של פילדלפיה גרים כ-6.1 מיליון אנשים, מה שהופך אותה לאחת מהמטרופולינים הגדולים בארצות הברית. העיר ממוקמת בערך באמצע הדרך בין שני מטרופולינים גדולים אחרים — אזור העיר ניו יורק ואזור וושינגטון הבירה, המרוחקים כל אחד מספר שעות נסיעה מפילדלפיה.
פילדלפיה היא העיר העיקרית של האזור המטרופוליני של עמק הדלאוור, הנקרא כן על שם הנהר שלגדתו העיר שוכנת.
בלשון הדיבור מרכז העיר הוא "העיר המרכזית" (Center City) והוא מרכז העסקים והתרבות של העיר. בסמוך לנהר דלאוור, נמצאת "העיר הישנה" (Old City), שהיא המרכז ההיסטורי של העיר. בחלק זה של העיר נמצא היכל העצמאות בו הוכרזה עצמאות ארצות הברית ונכתבה החוקה האמריקאית. סמוך לו, במה שמכונה "פארק העצמאות", נמצאים מבנים היסטוריים נוספים.


== היסטוריה ==

 
 
פילדלפיה היא אחת מהערים הוותיקות ביותר בארצות הברית. היא נוסדה ב-1682 על ידי קבוצת קווייקרים בראשות ויליאם פן. שמה של העיר שילב את המילים היווניות "פילוס" (אהבה) ו"אדלפוס" (אח), והוא שמה היווני והרומי העתיק של עמאן. פן סבל מרדיפה דתית עקב השתייכותו לאגודת הקווייקרים ורצה שהמושבה שלו תהיה מקום בו כל אחד יכול לסגוד בחופשיות, ולכן בחר בשם שיצג את אחד מעקרונות הבסיס של האגודה- "אהבת אחים". מסיבה זו העיר גם מכונה בארצות הברית "העיר של אהבת אחים"  (מאנגלית: The City of brotherly love).
בסוף המאה ה-18 הייתה לעיר הבירה של המדינה החדשה והעיר הגדולה ביותר בארצות הברית. בזמן הזה היא האפילה על בוסטון ועל ניו יורק בחשיבות פוליטית וחברתית. לבנג'מין פרנקלין שנולד בבוסטון היה תפקיד מיוחד בעלייתה.
בין 3 במאי ו-4 ביולי 1844 התרחשו בעיר מהומות בין נייטיביסטים אמריקנים לבין מהגרים אירים קתולים על רקע וויכוח שנגע לדת בבתי הספר. במהומות נגרם נזק משמעותי לרכוש ולכנסיות, וכן היו מספר נפגעים ואף מספר מקרי מוות. בעקבות המהומות פרשו הקתולים ממערכת החינוך הציבורית ויסדו את החינוך הפרטי הקתולי.


== גאוגרפיה ואקלים ==


=== גאוגרפיה ===
על פי מפקד התושבים האמריקני, גודל שטח העיר הוא 369.4 קמ"ר, שמתוכם 349.9 קמ"ר יבשה ו-19.6 קמ"ר מים. מרכיבי המים כוללים את נהר הדלאוור, שעל גדתו המערבית יושבת העיר, נהר הסקוקל, נחל קובס, נחל ויסייקן ונחל פניפק.
הנקודה הגבוהה ביותר בפילדלפיה נמצאת בשכונת "גבעת הערמון" (Chestnut Hill), בגובה של 432 רגל מעל פני הים. הנקודה הנמוכה ביותר, בגובה 10 רגל מעל פני המים, נמצאת קרוב למבצר מפלין שבדרום-מערב פילדלפיה, בנקודת המפגש של נהר דלאוור ונהר הסקוקל.
המחוזות הסמוכים לפילדלפיה הם מונטגומרי מצפון; בקס מצפון-מזרח; ברלינגטון, ניו ג'רזי מזרחה; קמדן, ניו ג'רזי מדרום-מזרח; גלוסטר, ניו ג'רזי דרומה ומחוז דלאוור ממערב.


=== אקלים ===
האקלים בפילדלפיה מתון, עם ארבע עונות. בעונת הקיץ חם ולעיתים גם לח, שיא הלחות מגיע בחודשים יולי-אוגוסט. בסתיו ובאביב נעים. גשמים יורדים בדרך כלל כל השנה, עם 8 עד 11 ימים גשומים בחודש. כמות הגשמים הממוצעת היא 1,068 מילימטר בשנה.
ימי החורף קרים, אולם רק במעט מהימים הטמפרטורה יורדת מתחת למינוס 10 מעלות צלזיוס. אופי ירידת השלגים משתנה, לפעמים כמות השלג היא קטנה, ולעיתים מתחוללות סופות שלגים. במרכז העיר ובפרוורים הפנימיים של ניו ג'רזי יורד בדרך כלל שלג קל, ושלגים כבדים יורדים בצפון ובמערב העיר.
הטמפרטורה הנמוכה הממוצעת בחודש ינואר היא מינוס 4 מעלות צלזיוס, והטפרטורה הגבוהה הממוצעת היא 4 מעלות צלזיוס. הטמפרטורה הנמוכה הממוצעת בחודש יולי היא 21 מעלות צלזיוס והממוצע הגבוה הוא 30 מעלות צלזיוס, אף על פי ששיא גלי החום לטמפרטורה של מעל 35 מעלות צלזיוס ועומס החום הגבוה ביותר מגיע ל-43 מעלות צלזיוס. השיא הרשמי של הטמפרטורה הנמוכה היה מינוס 24 מעלות צלזיוס ב-9 בפברואר 1934, והשיא הגבוה ביותר היה 41 מעלות צלזיוס ב-7 באוגוסט 1918.


== כלכלה ==
כלכלת פילדלפיה מבוססת על ייצור, זיקוק, מזון, ושירותים פיננסיים. בעיר יש גם בורסה לניירות ערך.
העיר היא ביתן של חברות גדולות רבות, כרשתות טלוויזיה בכבלים, ספקיות אינטרנט, חברות ביטוח, חברות אנרגיה, חברות לשירותי מזון וחברות רוקחות.
השלטון הפדרלי מילא תפקיד חשוב בפילדלפיה. העיר הייתה בירתה של ארצות הברית לפני הקמת וושינגטון.


== השכלה ==
ברחבי פילדלפיה ישנם 347 בתי ספר ציבורים ופרטיים הפועלים בה.
בעיר שוכנת אוניברסיטת פנסילבניה, החברה בליגת הקיסוס ונחשבת לאחת מהאוניברסיטאות הטובות ביותר בעולם.


== ספורט ==
פילדלפיה היא ביתן של קבוצות ספורט חשובות וגדולות, ואחת מ-12 הערים בארצות הברית שלהן יש קבוצות בכל ארבע ליגות הספורט המרכזיות.

פילדלפיה 76' - קבוצת כדורסל מליגת ה-NBA
פילדלפיה איגלס - קבוצת פוטבול מליגת ה-NFL
פילדלפיה פיליז - קבוצת בייסבול מליגת ה-MLB
פילדלפיה פליירס - קבוצת הוקי קרח מליגת ה-NHL
פילדלפיה יוניון - קבוצת כדורגל מליגת ה-MLS


== תחבורה ==
התחבורה בפילדלפיה היא מגוונת ומורכבת. בעיר ישנן רכבת תחתית ורכבת חשמלית, וכן מערכת אוטובוסים מפותחת ונוחה. בנוסף, יש בעיר נמל גדול. יתרה מכך, את העיר משרתים שני נמלי תעופה עיקריים. הראשון הוא נמל התעופה הבינלאומי פילדלפיה, שהוא אחד מנמלי הבית של חברת אמריקן איירליינס, והשני הוא נמל התעופה "נורת'איסט" ("צפון-מזרח").


== ערים תאומות ==
לעיר פילדלפיה 8 ערים תאומות:


== ראו גם ==
תזמורת פילדלפיה
מכון קרטיס למוזיקה
קהל קדוש מקוה ישראל


== קישורים חיצוניים ==

 אתר האינטרנט הרשמי של פילדלפיה (באנגלית)
גיורא נוימן, העיר עם הפעמון: סיור בפילדלפיה, באתר nrg‏, 6 בפברואר 2012
גיא חג'ג', המוזיקה של פילדלפיה: מהטוויסט ועד השורשים, באתר ynet, 28 בספטמבר 2012
שירי הדר, MUST: המקומות שחובה לראות בפילדלפיה, באתר ynet, 1 ביוני 2017
דפנה מאור, רוצים לראות איך נראית דעיכה של אימפריה? תסתכלו על פילדלפיה, באתר הארץ, 9 בינואר 2019
פילדלפיה, באתר אנציקלופדיה בריטניקה (באנגלית)


== הערות שוליים ==