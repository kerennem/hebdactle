מוֹשִׁיתִיִּים (שם מדעי: Coccinellidae; מוכרות בשם העממי פרות משה רבנו) הן משפחת חיפושיות נפוצה בעלת גלגול מלא. המושיתיים נפוצות ברחבי העולם, עם כ-4,500 מינים שונים שזוהו; יותר מ-450 בצפון אמריקה בלבד.
המושיתיים הן חיפושיות קטנות גוף יחסית, ואורכן נע בין מילימטר אחד לעשרה מילימטרים. צבעיהן משתנים בין אדום, כתום או צהוב בוהקים, עם עיגולים שחורים על גבי השלד החיצוני שלהן. בחלק ניכר מהמינים ישנן שמונה נקודות, אולם כשהכנפיים סגורות נראות לעין רק שבע נקודות, ומכאן מקור שמה של אחת ממיני המושיתיים המוכרות ביותר - מושית השבע.
צבעי האזהרה בהם צבוע שריון המושית נועדו להזהיר טורפים פוטנציאליים פן יפגעו במושיות; הגנה זו מועילה להן משום שבעולם החי צבעים בוהקים מזוהים לרוב עם רעל או חומרים מזיקים אחרים.
בארץ ישראל נפוצים כ-70 מיני מושיתיים, המוכרת שבהם היא מושית השבע, שמזוהה עם צבע האדום-בוהק והנקודות השחורות על שלדה החיצוני (ראו בטבלה). פחות נפוצה היא מושית נקודתיים הנפוצה בעיקר באביב, אולם קיימים בעולם גם אלפי מינים רבים אחרים בצורות וצבעים שונים (ראו בגלריה מטה). כל המושיות בארץ, למעט מושית השתים עשרה שמזיקה לצמחים, טורפות כנימות עלים ומועילות לחקלאות.
בשל היותן יפות יחסית לחיפושיות אחרות, ולא מזיקות לאדם אלא אף מועילות לו היות שהן ניזונות מכנימת מגן וכנימות עלים המזיקות לגידולים החקלאיים, צברו המושיתיים מוניטין של בעלי חיים חמודים, ויש אף שמאמינים שהן מביאות מזל טוב. המושיתיים מגודלות גם באופן מסחרי לצורך הדברה ביולוגית, וחלקן מתפשטות כמין פולש בטבע.


== גלריה ==

		
		
		
		
		
		
		


== קישורים חיצוניים ==
מושיתיים, באתר אנציקלופדיה בריטניקה (באנגלית)מושיתיים, באתר ITIS (באנגלית)
מושיתיים, באתר NCBI (באנגלית)
מושיתיים, באתר Animal Diversity Web (באנגלית)
מושיתיים, באתר האנציקלופדיה של החיים (באנגלית)
מושיתיים, באתר GBIF (באנגלית)
מגדיר מושיתיים מישראל באתר החרקים של ישראל.
בלדד השוחי, מה הקשר בין משה רבנו לחיפושיות?, באתר ערוץ עשר
אלכס דורון, האם "פרת משה רבנו" היא החרק המסוכן בעולם?, 19/5/2013, באתר nrg מעריב
עמיר וינשטיין ומיכל סמוני-בלנק, חיים בחצר: מהו סוד הקסם של מושית השבע? ynet
דני בנדר, המצילה של הצבר: "חיפושית המושית", ישראל היום, 30 באפריל 2014