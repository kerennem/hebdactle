קוּבּלַאי חַאן (במונגולית:Хубилай хаан, סינית מסורתית: 忽必烈‏; 1215 – 1294) היה מנהיג צבאי, חאן האימפריה המונגולית בשנים 1260–1294, מייסד שושלת יואן הסינית והקיסר הראשון שלה. אחיו של קובלאי חאן - הולאגו, היה מייסד השושלת האילח'אנית בפרס.


== שנותיו הראשונות ==
קובלאי חאן היה בנו הרביעי של טולוי ונכדו של ג'ינגיס חאן.
כשנתיים לאחר כיבוש סין והפלת שושלת ג'ין (1115–1234), קיבל קובלאי חאן הצעיר את השליטה על חלק משטח ממחוז חביי, בו התגוררו כעשרת-אלפים בתי אב. כיוון שהיה חסר ניסיון, אפשר "יד חופשית" לפקידים המקומיים. מיסוי יתר ושחיתות הביאו להגירת משפחות איכרים רבות מהאזור בשליטתו. כתוצאה מכך, קטנו הכנסות השליט ממיסוי. אולם, השליט הצעיר הבין מהר את היתרון כשליט עם ייחוס משפחתי, והורה על רפורמות בחביי.  אמו - סורגהאטני, שהייתה הדמות החזקה בשושלת לאחר מות אביו - שלחה פקידי ממשל רעננים כדי לסייע לשינוי, חוקי המס שונו, ורבים מהאיכרים שהיגרו שבו לאדמותיהם.


== ניצחון בצפון סין ==
ב-1251, כשאחיו מונגקה חאן עלה לשלטון על האימפריה המונגולית, קובלאי קיבל מעמד של משנה למלך, ואת הניהול של צפון שטח סין. הוא ניהל היטב את הטריטוריה שלו, כך שהיבול החקלאי במחוז חנאן גדל. הוא השכיל גם להגדיל את ההוצאות על שירותי הרווחה במחוז שיאן. 


== הכתרה ומלחמת אזרחים ==
עם מות אחיו מונגקה, ב-1260 ירש קובלאי את השליטה באימפריה כולה. תחת שלטונו, האימפריה זכתה לתקופה של שגשוג.
האולם, ב-4 השנים הראשונות של קובלאי כח'אן גדול, שלטונו לא הוכר באופן מלא בכל חלקי האימפריה. הוא היה מעורב במלחמת האזרחים הטולויית נגד אחיו הצעיר אריק בוק על תואר הח'אן הגדול, עד שאריק נכנע בפניו בשנת 1264. לאחר כניעת אריק, שלטונו הוכר בכל רחבי האימפריה.


== תקופת שלטונו ==
שלטונו השתרע על מונגוליה ועל סין. האימפריה שגשגה בתקופתו, והוא הרחיב את גבולותיה, כשהישגו הבולט ביותר היה השלמת כיבושה של סין וסיפוחה לתחומי האימפריה, אשר הושלם בשנת 1279. הוא תמך בתרבות הסינית, בה גילה עניין עוד מגיל צעיר, ופעל לקידומה. הוא שיקם מבני ציבור, פיתח והרחיב דרכים, שיפץ והרחיב את התעלה הגדולה והנהיג את השימוש בשטרות כסף.
בהשפעת התרבות הסינית קיבל על עצמו את הדת הבודהיסטית, אבל גילה סובלנות גם כלפי דתות אחרות, ואף הניח למיסיונרים נוצריים להגיע לסין על מנת להפיץ את דתם.
בירתו הייתה חאנבליק (או גם דאדו) (כיום בייג'ינג), ובנוסף לה הקים גם את בירת הקיץ וארמון הקיץ שלו, שאנגדו (מוכר גם כ"זאנאדו" או "קסאנאדו"). מספר אירופאים ביקרו את האימפריה בזמנו, הנודע בהם הוא מרקו פולו.
קובלאי חאן כבש והחריב את ממלכת דאלי (היום במחוז יונאן בסין). בנוסף הוא כבש את קוריאה תחת שלטון שושלת קוריו וחייבה להעלות לו מס. נסיונותיו לכבוש את וייטנאם, בורמה וג'אווה נחלו כישלון וכך גם הפלישות המונגוליות ליפן.


== קובלאי חאן באמנות ==
דמותו של קובלאי חאן הונצחה בשירו של המשורר האנגלי סמיואל טילור קולרידג', "קובלא חאן", וכן בשירה של להקת RUSH - "זאנאדו". 


== לקריאה נוספת ==
Weatherford, Jack (2004). Genghis Khan and the Making of the Modern World. New York: Broadway Books. ISBN 978-0-609-80964-8.


== קישורים חיצוניים ==

קובלאי חאן, באתר אנציקלופדיה בריטניקה (באנגלית)