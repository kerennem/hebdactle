קואורדינטות גאוגרפיות הן נקודות ציון לזיהוי מדויק של מיקום על פני כדור הארץ, על פי קו האורך וקו הרוחב, ביחידות של מעלות.
קואורדינטות גאוגרפיות נכתבות כצמד של מספרים: (x,y), כאשר המספר x מציין את קו הרוחב והמספר y מציין את קו האורך.

קו הרוחב (latitude) נמדד כלפי קו המשווה, שמהווה את האפס של קווי הרוחב. צפונה מקו המשווה - קווי הרוחב הם בעלי ערך חיובי, דרומה ממנו - בעלי ערך שלילי. ניתן גם לסמן את קווי הרוחב עם ערכם האבסולוטי (כלומר, ללא סימן פלוס/מינוס) בציון צפון/דרום. ערכי הקצה הם: 90 מעלות (צפון) בקוטב הצפוני, 90- מעלות (או 90 מעלות דרום) בקוטב הדרומי.
קו האורך (longitude) נמדד כלפי קו גריניץ' (המרידיאן העובר דרך מצפה הכוכבים המלכותי של גריניץ' באנגליה) שמהווה את האפס של קווי האורך. מזרחה מקו גריניץ' - קווי האורך הם בעלי ערך חיובי, מערבה ממנו - בעלי ערך שלילי. ניתן גם לסמן את קווי האורך עם ערכם האבסולוטי (כלומר, ללא סימן פלוס/מינוס) בציון מזרח/מערב. ערכי הקצה הם: 180 מעלות (מזרח), 180- מעלות (או 180 מעלות מערב) - שני קווים אלו הם, בעצם, קו אחד העובר בלב האוקיינוס השקט.הערכים עבור קווי הרוחב והאורך ניתנים, כאמור, במעלות, ומסומנים ב: °. כל מעלה מחולקת ל-60 דקות (מסומנות בתג אחד: ′) וכל דקה מחולקת ל-60 שניות (מסומנות בשני תגים: ″).
דוגמה: הקואורדינטות של ירושלים הן: 31°47′0″N 35°13′0″E שפירושן: 31 מעלות, 47 דקות, 0 שניות צפון, 35 מעלות, 13 דקות, 0 שניות מזרח.
ניתן לבטא קואורדינטות גם בצורה עשרונית. הקואורדינטות של ירושלים הן 31.783333° צפון, 35.216667° מזרח.


== ראו גם ==
GPS
מערכת מידע גאוגרפית
דאטום (גאודזיה)
WGS84


== קישורים חיצוניים ==

מציאת קואורדינטות לכל מקום על פני הגלובוס
מדריך למציאת ועדכון קואורדינטות בוויקיפדיה
מדריך בוויקיפדיה באנגלית
Converting latitude and longitude to Israel Transverse Mercator (ITM) coordinates