ימת יורון (באנגלית: Lake Huron) היא אחת מחמש הימות הגדולות באמריקה הצפונית והאגם החמישי בגודלו בתבל. גודלה 59,596 קילומטר רבוע.
ימת יורון היא המפורצת ביותר בין חמש הימות, אבל אין בה נמלים טבעיים טובים. כשני שלישים משטחה בחלקה המזרחי שייכים לקנדה ואילו חלקה המערבי שייך לארצות הברית. את צדה המזרחי היא חולקת עם הפרובינציה הקנדית אונטריו וממערב עם המדינה מישיגן שבארצות הברית. היא מחוברת באמצעות מצר מקינק (Mackinac) אל ימת מישיגן, באמצעות נהר סנט מארי אל ימת סופיריור, ובאמצעות נהר סנט קלייר אל ימת אירי. בין ימת יורון לימת אירי מצויה העיר דטרויט.
בימת יורון נמצא האי מאניטולין, שהוא האי הגדול ביותר המצוי בתוך אגם. שטחו 2,776 קילומטר רבוע וחופיו המפורצים משמשים לנופש ולדיג. באי עצמו נמצאת ימת מאניטו ששטחה 106.42 קילומטר רבוע ובתוכה ישנם כמה איים קטנים.


== קישורים חיצוניים ==

ימת יורון, באתר אנציקלופדיה בריטניקה (באנגלית)