במיתולוגיה הנורדית, וָלְהַאלַּה (Valhalla; מנורדית עתיקה: Valhǫll "היכל המתים/נופלים") היא היכלו של האל אודין ומקום מושבם של הלוחמים שמתו מות גיבורים בשדה הקרב. ההיכל שוכן באזור הקרוי גְלַאדְסְהֵיים ("אזור האושר") באסגארד. האדה הפואטית מתארת את ולהאלה כהיכל עצום בעל חמש מאות וארבעים דלתות. רוחבה של כל דלת מאפשר לשמונה מאות לוחמים לעבור דרכה שכם אל שכם. הקורות התומכות במבנה הן חניתות, הגג מכוסה במגנים וכל המושבים עטופים בשריון.
עם מותם מובאים הלוחמים המהוללים ביותר לוולהאלה על ידי הוולקיריות. לוחמים אלו נקראים אַיְנְהַרְיַאר ("צבא של אחד"). ההיכל יהיה ביתם עד בואו של קרב אחרית הימים, ה"ראגנארוק". האדה הפרוזאית מספרת כי מדי בוקר, לפי קריאתו של התרנגול גוּלינְקַמְבי ("כרבולת זהב"), יוצאים הלוחמים להילחם כדי להתאמן ולשם השעשוע. האינהריאר הורגים זה את זה במהלך היום וקמים לתחייה אחר הצהריים כדי לשוב לוולהאלה. כל לילה נערך בהיכל משתה גדול, האינהריאר אוכלים מבשרו של חזיר הבר סֵרימְניר ("המושחר") והוולקיריות מגישות להם משקה חריף המגיע מהעז הֵיידְרוּן.
ולהאלה הוא אחד המקומות המפורסמים במיתולוגיה הנורדית, והוא מופיע במקומות רבים מחוץ לה. בתחילת המאה ה-19 הורה מלך בוואריה לודוויג הראשון על בניית היכל תהילה עבור דמויות גרמאניות חשובות. ההיכל שוכן על נהר הדנובה, לא הרחק מהעיר רגנסבורג, ונקרא על שם ההיכל המיתולוגי. "ולהאלה" הוא גם שמו של המכתש הגדול ביותר על פני קליסטו, אחד מירחיו של צדק. בנוסף, מופיע המקום בסדרות טלוויזיה, סרטים, משחקי מחשב, חוברות קומיקס רבות, וכמו כן זהו שמם של מספר מקומות אמיתיים, בהם השכונה האמריקאית גרמנית השוכנת בין שכונת פלורנטין ליפו.


== קישורים חיצוניים ==

ולהאלה, באתר אנציקלופדיה בריטניקה (באנגלית)האדה הפרוזאית - תרגום לאנגלית של ארתור ברודור
האדה הפואטית - תרגום לאנגלית של הנרי בלואוס
תמונת אוויר של היכל ואלהאלה בבוואריה שבגרמניה, אתר הנצחה גרמני לדמויות חשובות