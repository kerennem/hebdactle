מארק אליוט צוקרברג (באנגלית: Mark Elliot Zuckerberg; נולד ב-14 במאי 1984) הוא יזם אינטרנט יהודי-אמריקאי. ממייסדי הרשת החברתית הפופולרית "פייסבוק". הוא מכהן גם כנשיא וכמנכ"ל חברת מטא.
בפברואר 2022 העריכה חברת פורבס את הונו האישי בסכום של כ-74 מיליארד דולר (כמחצית מהונו באוגוסט 2021).


== קורות חיים ==
צוקרברג נולד בווייט פליינס, ניו יורק שבארצות הברית למשפחה יהודית-רפורמית. אביו, אדוארד צוקרברג, הוא רופא שיניים ואמו קארן (לבית קמפנר) היא פסיכיאטרית. לו שלוש אחיות: רנדי, דונה ואריאל, עימן גדל בעיר וייט פליינס שבמחוז וסטצ'סטר, צפונית לעיר ניו יורק. בשנות התיכון האחרונות עבר לפנימיית פיליפ אקסטר במדינת ניו המפשייר. במהלך לימודיו בתיכון קיבל הצעות עבודה בשכר גבוה מהחברות מיקרוסופט ו-AOL, אך העדיף להישאר בבית ספר.


== קריירה ==


=== הקמת פייסבוק ===
עם תחילת לימודיו באוניברסיטת הרווארד, הצטרף צוקרברג לאחוות הסטודנטים היהודית "אלפא אפסילון פאי". הוא המשיך במיזמים אישיים במהלך הלימודים. מטרתו של אחד מהם, אותו כינה "Coursematch", הייתה ליצור תוכנה שתאפשר לסטודנטים מהרווארד לצפות ברשימה של הקורסים אותם לוקחים חבריהם. מיזם אחר היה להקים אתר בשם "Facemash", בו יתאפשר לסטודנטים בהרווארד "לדרג" זה את זה, באפיונים שונים, כגון תמונות זה של זה ועוד. גרסה זו של האתר הועלתה בשם התחום Facemash.com, אך נסגרה על ידי הנהלת האוניברסיטה באותו הלילה.
בסופו של דבר, החליט צוקרברג להעלות גרסה ניסיונית של מיזם ה-Facemash. הוא העלה אותה ב-4 בפברואר 2004 מחדר השינה שלו באוניברסיטה, כשהפעם כינה אותה "הפייסבוק" ("ספר הפרצופים"), והאתר נחל הצלחה רבה בקרב הסטודנטים. בהקמת האתר סייעו בידו שלושת שותפיו לחדר, כריס יוז, דסטין מוסקוביץ' ואדוארדו סברין שסיפק את המימון הראשוני בסך 19,000 דולר. כל הארבעה נחשבים כמייסדים משותפים של פייסבוק. לאחר כחודש החליט צוקרברג להפיץ את האתר גם באוניברסיטאות סטנפורד, קולומביה וייל, ומאוחר יותר לשאר אוניברסיטאות ליגת הקיסוס. עד קיץ 2004 הפיצו צוקרברג, מוסקוביץ' וסברין את האתר ב-30 אוניברסיטאות שונות.
בקיץ 2004, צוקרברג עבר דירה לפאלו אלטו שבקליפורניה, עם דסטין מוסקוביץ' ובת-זוגו. זמן קצר לאחר מכן, פגשו את פיטר ת'יל, שהסכים להשקיע באתר סכום של 500,000 דולר.


=== התבססות פייסבוק ===
כיום מאפשר האתר הרשמה לכל המעוניין, לא רק לסטודנטים. נכון ליוני 2013 הוא נמצא במקום השלישי בפופולריות שלו ברשת עם 1.15 מיליארד משתמשים רשומים, כ-80% מהם מחוץ לארצות הברית וקנדה, כ-700 מיליון פעילים מדי יום.בדצמבר 2010 נבחר צוקרברג לאיש השנה של המגזין טיים.
בנוסף ב-2010, יצא לאקרנים הסרט "הרשת החברתית", בכיכובו של ג'סי אייזנברג בדמותו של צוקרברג, עם עלילה המתבססת באופן רופף על סיפור ההקמה של פייסבוק.
בשנת 2016 צוקרברג נחשב לאחד מעשרת המיליארדרים הצעירים בעולם.
במאי 2012 הונפקו מניות חברת פייסבוק בבורסת נאסד"ק, בשער 38 דולר למניה, לפי שווי חברה של 104 מיליארד דולר. במסגרת ההנפקה מכר צוקרברג מניות בשווי 1.2 מיליארד דולר, ונותרו בידיו מניות בשווי 19.1 מיליארד דולר (לפי מחיר ההנפקה). באמצע אוגוסט 2012, הגיע שווי חברת "פייסבוק" למחצית משוויה בעת ההנפקה, שיאה של ירידה חדה ומתמשכת במחיר המניה. בעקבות זאת, קראו מספר משקיעים לצוקרברג להתפטר מיידית מתפקידו ולמנות מנכ"ל מקצועי לחברה. בחודשים שלאחר מכן זינק שער המניה, וב-12 בפברואר 2014 הגיע ל-64.45 דולר. נכון לספטמבר 2020, שווי המניה הוא 252 דולר.


=== נדבנות ===

בספטמבר 2010 דווח שצוקרברג תרם מאה מיליון דולר למערכת החינוך הציבורי של ניוארק. בדצמבר 2013 תרם מניות פייסבוק בשווי של כ-990 מיליון דולר לקרן Silicon Valley Community Foundation. באוקטובר 2014 הוא ואשתו תרמו 25 מיליון דולר למאבק בווירוס האבולה. ב-1 בדצמבר 2015, לאחר לידת בתו, הבטיח צוקרברג כי יתרום עוד בחייו כ-99% משווי מניות פייסבוק לנדבנות.


== חיים אישיים ==

במאי 2012 הוא נישא לפריסילה צ'אן , רופאת ילדים אמריקאית אותה הכיר בעת לימודיהם באוניברסיטת הרווארד, ולהם שתי בנות.בינואר 2011 הודיע באמצעות פרופיל הפייסבוק שלו שיהפוך לצמחוני ויאכל רק את בשרם של בעלי חיים שהרג בעצמו. זאת, כדי לחוש חיבור לבעלי החיים שהפסידו את חייהם בשביל שיוכל לאכול אותם, ומתוך כך, יכיר טובה על חייו הנהדרים.
צוקרברג טען בטופס ההרשמה לאוניברסיטה שלו שמלבד אנגלית, הוא מסוגל גם לקרוא ולכתוב בצרפתית, עברית, לטינית ויוונית עתיקה. לאחר נישואיו למד גם לדבר בקנטונזית, שפת האם של אשתו.
ב-2016 צוקרברג נשאל אם הוא אתאיסט, ועל כך ענה: "לא. אני גדלתי כיהודי, ואז עברתי תקופה שבה פקפקתי בדברים, אבל כיום אני מאמין שהדת חשובה מאוד". ב-2017, בנאום שנשא בטקס סיום בהרווארד, הוא שיתף את הקהל בתפילה היהודית "מי שברך", עליה צוקרברג סיפר שהוא אומר אותה בכל פעם שעומד בפני אתגרים בחייו.מארק צוקרברג הוא עיוור צבעים, ואינו יודע להבדיל בין ירוק לאדום - אחת הסיבות שהפייסבוק בצבע כחול.


== קישורים חיצוניים ==
 מארק צוקרברג, ברשת החברתית פייסבוק
 מארק צוקרברג, ברשת החברתית טוויטר
 מארק צוקרברג, ברשת החברתית אינסטגרם
 מארק צוקרברג, סרטונים בערוץ היוטיוב
מארק צוקרברג, באתר אנציקלופדיה בריטניקה (באנגלית)
"פייסבוק, חברויות וכסף" (אורכב 29.06.2008 בארכיון Wayback Machine)
נטע אלכסנדר וליאור קודנר, עכבר העיר אונליין, הרשת החברתית: מי אתה מארק צוקרברג?, באתר הארץ, 8 באוקטובר 2010
ליאור קודנר, מה חדש אצל סטיב ג'ובס, לארי פייג' ומארק צוקרברג - השלישייה שמחזיקה את המפתחות לעתיד?, באתר הארץ, 4 בפברואר 2011
אוולין רוסלי, מסע ההתבגרות של מרק צוקרברג, באתר TheMarker‏, ‏16 במאי 2012
Mark Zuckerberg - Forbes


== הערות שוליים ==