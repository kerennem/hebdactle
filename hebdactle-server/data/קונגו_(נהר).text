נהר קונגו, או בשמו הקודם נהר זאיר, הוא הנהר השני באורכו באפריקה לאחר נהר הנילוס והנהר החמישי באורכו בעולם. אורכו הכולל הוא 4,700 ק״מ, מוצאו מלואלבה ומפלי שטנלי והוא נשפך לאוקיינוס האטלנטי. המדינות הנמצאות לאורכו של הנהר הן הרפובליקה הדמוקרטית של קונגו, הרפובליקה של קונגו ואנגולה. הספיקה של נהר קונגו היא השנייה בגודלה בעולם עם ספיקה של 41,800 מטר מעוקב בשנייה, מיד לאחר נהר האמזונס. הנהר ויובליו זורמים דרך יערות הגשם של קונגו. בעקבות כך שרוב חלקיו של הנהר נמצאים על קו-המשווה, החום, הלחות, הגשמים הכבדים והקרקע שאיננה פורייה לאורך גדותיו גורמים לכך שהנהר כמעט ריק ממתיישבים לאורכו, למעט התיישבות קטנות של חקלאים, דייגים וציידים בקרבתו.


== אטימולוגיה ==
כשנהר קונגו נגלה לראשונה לאדם האירופי בסוף המאה ה-15 הוא נקרא זאיר, משמעות השם היא נהר בשפות אפריקאיות מקומיות. במאה ה-18 שמו של הנהר הוחלף לנהר ריו-קונגו על שמה של ממלכת קונגו ששכנה באזור התחתון של הנהר באותה התקופה. הרפובליקה הדמוקרטית של קונגו והרפובליקה של קונגו אשר ממוקמות לאורכו של הנהר נקראו בשמם בהשראת שמו של הנהר.


== עולם החי ==
העולם התת-ימי בנהר קונגו שופע בדגה והוא בית לכ-686 זנים שונים של דגים כאשר 80% מהזנים בנהר לא חיים באף מקום אחר וקיימים בנהר קונגו בלבד. חוקרים מטעם ״האקווריום של ניו-אינגלנד״ מצאו כי הזנים הדומיננטיים בנהר הם: מורמיריים, אמנוניים, חריתיים, שפמנונים וקרפיונים. דגים אלו נעזרים ביתרונותיו של הנהר ובאוצרות הטבע שלו כדי לשרוד ותופסים מחסה מטורפים בעזרת מחייה בקרבת הצמח איכהורניה עבת הרגל שגדל על גדות הנהר. צמחים וחרקים שנמצאים בנהר משמשים כמקור מזון להמון דגים צעירים ובוגרים.
בשולי נהר קונגו חיים גם זוחלים רבים, הבולטים שביניהם הם הקרוקודילים. צבים חצי-ימיים נמצאים בו גם כן, כמו גם כמה זנים של נחשים ימיים. באזור שפך הנהר ניתן למצוא גם יונקים מזנים נדירים כמו היפופוטמים, שני זנים של לוטרות ופרת-ים.


== יובלים הנשפכים לנהר ==

מסודרים בסדר עולה מהיובל הקרוב ביותר לשפך עד המוצא.


== חיי השבט בנהר ==
כמעט כל התושבים שחיים באזור הנהר עוסקים בדיג. לאורך קטעים קצרים בהם יש זרימה חזקה של מפלים קטנים, קיימים מספר מצומצם של שבטים אשר מתעסקים בדיג. אנשי הווגניה (Wagenia) של מפלי סטנלי והמניאנגה החיים במורד בריכת מלאבו מחברים מלכודות למקלות ולסכרים.
דיג בעל אופי שונה נערך באזורים הבוציים שם האוכלוסייה גדולה בהרבה ממה שניתן לדמיין. בין שבטים אלו נמנים גם אנשי שבט הנגומבה, המכונים "אנשי מים", אשר מאכלסים את האימברי-נגירי ואת המשולש שנוצר על ידי קונגו והאובנגי. בנוסף ישנם דייגי ביצות השוכנים בלגונות והיערות המוצפים, באזור בו נפגשים נהר הקונגו והעלימה, ליקואלה וסנגה.
לדיג זה יש השפעה על הדגה בנהר. בדיג בדרך-כלל משתמשים ברשתות זימים, רשתות חוטים, רשתות יצוק וסלסלות דגים, אך יש כאלה אשר הרחיבו את אמצעי הדיג ומשתמשים באביזרי דיג לא חוקיים כמו חומרי נפץ, רעלים ורשתות בגודל לא חוקי (רשתות שגודלן קטן מ-3 ס״מ). אמצעים אלה גורמים לציד יתר ודעיכה של מספר הזנים החיים באזור ואף עלולים לגרום להכחדתם.


== כלכלה ==
בזכות אורכו של הנהר והסתעפויותיהם של הנהרות והנחלים היוצאים מהנהר, שאורכם הכולל הוא כ-14,480 קילומטרים, הנהר משמש למסחר של תבואה חקלאית, עצים, מינרלים, שמנים ועוד בכל אזור מרכז אפריקה. הנמלים הראשיים בנהר הם קינשאסה וקיסנגני, וספינות קיטור נעות בינם לאורך כל ימות השנה.
נהר קונגו הוא המקור הפוטנציאלי הגדול ביותר לאנרגיה כוח הידרואלקטרי וההערכה היא כי הפוטנציאל ההידרואלקטרי של אגן קונגו מסתכם בכשישית מהמשאבים העולמיים הידועים, אך רק חלק קטן ממשאבים אלו מנוצל. רק לאתר אינגה לבדו, שנמצא במעלה הנהר ממטאדי, יש פוטנציאל כוח המוערך בלמעלה מכ-30,000 מגה וואט, אך למרות היוזמות הממשלתיות הכוח הידרואלקטרי אינו מפותח מספיק כרגע.


== קישורים חיצוניים ==

קונגו, באתר אנציקלופדיה בריטניקה (באנגלית)


== הערות שוליים ==