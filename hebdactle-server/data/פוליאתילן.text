פוליאתילן (באנגלית: Polyethylene מכונה לפעמים בראשי התבות PE) הוא פולימר תרמופלסטי נפוץ. מעל 60 מיליון טונות פוליאתילן מיוצרים בעולם בשנה. 

 


== מבנה ==
יחידת המבנה של פוליאתילן היא אתילן (אֶתֶן) C2H4. תכונות הפולימר משתנות בהתאם למשקל המולקולרי של השרשראות, מידת הסיעוף של השרשראות והגבישיות. עבור פוליאתילן בצפיפות בינונית וגבוהה טמפרטורת ההיתוך בדרך כלל בין 120° ל 130°C. עבור פוליאתילן בעל צפיפות נמוכה טמפרטורת ההתכה 105-115°C העמידות הכימית בדרך כלל מצוינת והפולימר אינו מסיס בטמפרטורת החדר הודות לגבישיות שלו. בטמפרטורה גבוהה ניתן להתיך פוליאתילן בפחמימנים ארומטיים כטולואן או קסילן או בממסים מכילי כלור דוגמת טריכלורואתאן או טרי-כלורו-בנזן.


== סיווג ==
מסווגים פוליאתילנים בהתאם לצפיפות ולסיעוף השרשראות. התכונות המכניות נקבעות על פי מידת הסיעוף, הגבישיות, והמסה המולקולרית (אורך השרשראות הפולימריות). הוא גם סוג של פלסטיק. כמו כן, ניתן לייצר פוליאתילן מוקצף.


=== פוליאתילן במשקל מולקולרי גבוה מאוד ===
פוליאתילן במשקל מולקולרי גבוה מאוד, Ultra high molecular weight polyethylene (בקיצור UHMWPE) הוא פוליאתילן שהמשקל המולקולרי הממוצע של שרשראותיו הוא בסדר גודל של מיליוני גרם למול (g/mol) - בדרך כלל בין 3.5 ל-7.5 מיליון (עד 200,000 יחידות חוזרות בשרשרת). המשקל המולקולרי הגבוה גורם לדחיסה פחות יעילה של השרשראות למבנה גבישי. כתוצאה, הצפיפות נמוכה יחסית- כ 0.93 גרם לסמ"ק. המשקל המולקולרי הגבוה מקנה קשיחות גבוהה (קשיחות היא מדד לאנרגיה שיש להשקיע כדי לגרום שבר). בשל הקשיחות הגבוהה משתמשים בחומר לייצור חלקי מכונות, מיסבים, תמסורות, לוחות חיתוך (כאלה המשמשים כ"קרש" לקצבים וטבחים) ומפרקים מלאכותיים. סיבים הנטווים מהחומר משמשים כמיתרי חכה, לציוד טיפוס, מיתרים למצנחים ושימושים אחרים הדורשים עמידות מכנית גבוהה. מייצרים מUHMWPE גם את המשטח התחתון של מגלשי סקי (המשטח הנמצא במגע עם השלג).


=== פוליאתילן בעל צפיפות גבוהה ===
פוליאתילן בצפיפות גבוהה: High density polyethylene או בראשי תיבות HDPE. הצפיפות 0.941 גרם לסמ"ק או גבוהה יותר, אין סיעוף של השרשראות ולכן החומר מאופיין בכוחות בין-שרשרתיים חזקים הגורמים לקשיות גבוהה (מודול יאנג גבוה). משתמשים בחומר לייצור צנרת מים, פחי אשפה, מכלים לחומרי ניקוי ולמוצרי מזון. סימול המיון למחזור הפלסטיק - 2


=== פוליאתילן מצולב ===
פוליאתילן מצולב Cross-linked polyethylene או בראשי תיבות PEX או XLPE הוא פוליאתילן בצפיפות גבוהה שהוסיפו לו צילוב בין השרשראות כך שאינו תרמופלסטי אלא תרמוסטי. משמש ליישומים הדורשים עמידות גבוהה בחום.


=== פוליאתילן בצפיפות נמוכה ===
פוליאתילן בצפיפות נמוכה: Low density polyethylene או בראשי תיבות LDPE. צפיפות: 0.91 עד 0.94 גרם לסמ"ק. מכיל הרבה שרשראות מסועפות ולכן אינו בעל מבנה גבישי. כיוון ששרשראות מסועפות לא יכולות להסתדר זו במקביל לזו הכוחות הבין שרשרתיים נמוכים ולכן החומר רך יותר. החומר משמש, למשל, לייצור שקיות ("שקית ניילון" היא בעצם שקית פוליאתילן בעל צפיפות נמוכה), בקבוקי שטיפה ואריזות שונות. עמיד בחום עד 80°C לפרקי זמן ארוכים או בחימום רגעי עד 95°C.


== קישורים חיצוניים ==

פוליאתילן, באתר אנציקלופדיה בריטניקה (באנגלית)


== הערות שוליים ==