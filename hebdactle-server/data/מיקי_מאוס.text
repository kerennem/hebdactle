מיקי מאוס (באנגלית: Mickey Mouse, מילולית: "מיקי עכבר"; הופיע לראשונה ב-18 בנובמבר 1928) הוא דמות מונפשת של בעל חיים מדבר, המהווה קמע, דמות, סמל ודמות הדגל של חברת וולט דיסני.
מיקי מאוס נוצר על ידי המפיק וולט דיסני ואב אייוורקס באולפני וולט דיסני בשנת 1928. כעכבר מואנש (מכאן שמו) הלובש בדרך כלל מכנסיים קצרים אדומים, נעליים גדולות רחבות בצבע צהוב, וכפפות לבנות. מיקי הוא אחד הדמויות המוכרות ביותר בעולם. עד לתחילת שנות ה-2000 הייתה דמות ההנפשה המוכרת והמפורסמת ביותר, עת פיקאצ'ו מפוקימון של חברת נינטנדו, לקח ממנו את התואר. 
מיקי, שנוצר כתחליף לדמות דיסני הקודמת, אוסוולד הארנב, הופיע לראשונה בסרט האילם הלא מוכר "שיגעון הטיסה", וקיבל הכרה ציבורית לראשונה בסרט הקצר "ספינת הקיטור וילי" (1928), אחד מסרטי האנימציה הראשונים בעלי פסקול וסרט האנימציה הראשון בו הקול והתמונה מתואמים, הוצג בשחור לבן והציג את מיקי בתור משיט ספינת קיטור, את מיני אהובתו ואת פיט השחור. הוא המשיך והופיע בלמעלה מ-130 סרטים, כולל "קונצרט הלהקה" (The Band Concert, 1935), "החייט הקטן והאמיץ" (Brave Little Tailor, 1938), ו"פנטזיה" (1940), שם באחת הסצנות היותר מוכרות של מיקי מאוס הוא מופיע כשוליית קוסם המכשף מטאטאים לנקות במקומו את מעבדתו של הקוסם. אמנם בתחילה הופיע מיקי בסרטים קצרים, אך בהמשך הופיע גם בסרטים באורך מלא. עשרה מהסרטים המצוירים של מיקי היו מועמדים לפרס אוסקר לסרט המונפש הקצר הטוב ביותר, ואחד מהם, "להושיט יד" (Lend a Paw), אף זכה בפרס בשנת 1942.
ב-18 בנובמבר 1978 לכבוד יום הולדתו ה-50, הפך מיקי מאוס לדמות המצוירת הראשונה שקיבלה כוכב בשדרת הכוכבים של הוליווד.
בתחילת 1930 מיקי שולב באופן נרחב כדמות קומיקס עם רצועת קומיקס משל עצמו. באותה תקופה החלה לרוץ סדרת עיתונים הנושאת את שמו של מיקי, שהתקיימה במשך 45 שנה. מיקי הופיע גם בספרי קומיקס רבים ובסדרות טלוויזיה כמו "מועדון מיקי מאוס" (1955–1996) וסדרות נוספות. הוא מופיע גם בסוגי מדיה אחרים כמו משחקי וידאו, וכן בשיווק. הדמות שמופיעה רבות בשלל צורות בפארקים של דיסני.
בתחילה אופיין מיקי מאוס כדמות חסרת אופי, מצחיק ושובב, ללא תכולות ערכיות. עם הזמן עבר מיקי מיתוג מחדש כבחור נחמד, ישר וגיבור. בשנת 2009 חברת דיסני החלה למתג מחדש את מיקי שוב, הפעם על ידי השמת דגש מופחת על אישיותו הידידותית בעלת הכוונות הטובות, והשבת הצדדים המאיימים ואסרטיביים יותר באישיותו.
למיקי מאוס יש בת זוג בשם "מיני מאוס". אט-אט נוספו למיקי ומיני מאוס חברים נוספים, בהם: פלוטו כלבם, דונלד דאק השכן - הברווז הרגזן, גופי השכן השלומיאל ועוד.
בתחילה קרא וולט דיסני לדמות המצוירת בשם "מורטימר מאוס", אך בעקבות טענת אשתו שהשם "מורטימר" ארוך מדי, החליט דיסני לקצר את שמו ל"מיקי מאוס".
עקב היות דמותו של מיקי מאוס כלוגו של חברת וולט דיסני, קיימת מסורת של החברה לשרבט את ראשו של מיקי מאוס במקומות נסתרים בסרטיהם. כך לדוגמה בסרט "היפה והחיה", כשגסטון מניח את רגליו על שולחנה של בל, הבוץ הניגר ממגפיו דומה דמיון ניכר לראשו של מיקי מאוס.


== היסטוריה ==


=== קולנוע ===
מקור

מיקי מאוס נוצר כתחליף לאוסוולד הארנב, דמות מצוירת שנוצרה קודם לכן באולפני דיסני עבור צ'ארלס מינץ (Charles Mintz), מפיק סרטים שהפיץ את תוצריו באמצעות חברת סרטי יוניברסל (מינץ החזיק בזכויות על הדמויות של וולט דיסני בעקבות חוזה שחתמו). באביב 1928, כשהסדרה הפכה פופולרית, צ'ארלס מינץ ניסה להשתלט על חברת וולט דיסני, ולהפטר מוולט עצמו. מינץ הודיע לו שחתם חוזה עם חברת יוניברסל והיא בעלת הזכויות החדשה על הדמות אוסוולד. בנוסף, מינץ חשף בפני וולט שהוא חתם עם רוב העובדים בחברת דיסני חוזה עבודה מאחורי גבו, לצורך הפקת הדמות אוסוולד. מינץ הציע לוולט לחתום על חוזה חדש בו מינץ יהיה הבעלים החדש של חברת דיסני, בעוד וולט יהיה שכיר, כשהמשכורת שהוצעה הייתה ירודה. העובדות החדשות שהציג מינץ והחוזה החדש שהציע לא מצאו חן כלל בעיני וולט דיסני. עם זאת, הוא נאלץ להפיק את אנימציות הדמות אוסוולד האחרונות כדי לקיים את החוזה שעומד לפוג. דיסני נבהל מהבגידה על ידי צוותו, אך היה נחוש בדעתו להתחיל דף חדש. אולפני דיסני החדשים כללו את האנימטור אב אייוורקס, האומן הנאמן לס קלארק ווילפרד ג'קסון (Wilfred Jackson), שהיו הבודדים שנשארו נאמנים לוולט. שיעור אחד שלמד דיסני מהחוויה, הוא תמיד לוודא שהוא בעל הזכויות על כל הדמויות שמיוצרות על ידי החברה שלו.

מאוחר יותר באותה שנה, ביקש דיסני מאב איוורקס להתחיל לשרבט רעיונות חדשים לדמויות. אייוורקס ניסה לצייר מגוון חיות, כמו כלבים וחתולים, אבל אף אחד מהם לא מצא חן בעיני דיסני. פרה נקבה וסוס זכר, שהתפתחו מאוחר יותר לקלרבל הפרה והוראס הורסקולר, נדחו גם הם, וכך גם דמות צפרדע זכרית, שלאחר מכן עלתה בסדרה עצמאית של אייוורקס - "Flip The Frog". וולט דיסני קיבל השראה למיקי מאוס מעכבר מאולף על שולחנו באולפני "Lauph-O-Gram" בקנזס, מיזורי. בשנת 1925, יו הרמן צייר מספר סקיצות של עכברים מסביב לצילום של וולט דיסני. הדבר השפיע על אב אייוורקס ליצור דמות עכבר חדשה לדיסני. "מורטימר מאוס" היה שמה המקורי של הדמות, עד שאשתו של דיסני, ליליאן, שכנעה אותו לשנות את השם, ובסופו של דבר השם מיקי מאוס עלה. השחקן מיקי רוני טען שבזמן סדרת הסרטים שלו "Mickey McGuire", הוא פגש קריקטוריסט בשם וולט דיסני באולפני האחים וורנר, ושההשראה לשם מיקי מאוס הגיעה משמו. היסטוריון דיסני, ג'ים קורקיס, דחה את הטענה הזו, מפני שבעת פיתוח הדמות מיקי מאוס אולפני דיסני היו ממוקמים בשדרות היפריון למשך מספר שנים, ווולט דיסני מעולם לא שכר משרד או מקום עבודה באולפני האחים וורנר, ולא היו שום קשרים מקצועיים איתם, שהרי הדמויות הקודמו שפותחו הופצו על ידי חברת יוניברסל.
הופעה ראשונה (1928)
איוורקס היה האנימטור הראשי של הסרט הקצר בו יככב מיקי, מה שעל פי דיווחים לקח לו שש שנים. יו הרמן ורודולף אייסינג סייעו גם הם. הם כבר חתמו את החוזה שלהם עם צ'ארלס מינץ, אך הוא עדיין היה עסוק בתהליך של יצירת הסטודיו החדש שלו, ולכן בזמן זה עדיין הועסקו על ידי דיסני. זהו הסרט הקצר האחרון שהם יצרו במתכונת המוזרה הזו.
מיקי היה הראשון שהוצג בהקרנת הבדיקה של הסרט שיגעון הטיסה (Plane Crazy) ב-15 במאי 1928, אבל נכשל במבחן הקהל ולא נמצא מפיץ לסרט. וולט המשיך הלאה ליצירת הסרט הקצר השני "הגאוצ'ו הדוהר" (The Gallopin' Gaucho), שגם לא ראה אור בגלל חוסר התעניינות מצד המפיצים. ספינת הקיטור וילי (Steamboat Willie) היה הראשון שהוקרן, ב-18 בנובמבר 1928 בניו יורק. זה היה בימוי משותף של וולט דיסני ואב איוורקס. איוורקס שוב שימש כאנימטור ראשי, בעזרתם של ג'וני קנון, לס לקארק, וילפרד ג'קסון ודיק לונדי. הסרט הקצר הזה התכוון להיות פארודיה לסרט של באסטר קיטון, "Steamboat Bill Jr.", שהוקרן ב-12 במאי באותה שנה. אף על פי שזה היה הסרט המצויר של מיקי השלישי במספר, זה הראשון שנמצא לו מפיץ. ולכן נחשב כהופעה הראשונה של חברת דיסני עם הדמות מיקי. הסרט חשף שינויים במראה של מיקי (בעיקר הפשטת עיניו לשתי נקודות גדולות) שביסס את מראו בסרטים המצוירים הבאים ובסרטים רבים של וולט דיסני.
הסרט לא היה הסרט הראשון שהציג פס-קול מתואם עם התנועות. אולפני פליישר ("Fleischer Studios"), בהובלת האחיים דייב ומקס פליישר, כבר הוציאו לאור מספר סרטים מצוירים עם סאונד, אך הם לא שמרו על סנכרון בין הסאונד לתנועות לאורך כל הסרט. לעומת זאת "ספינת הקיטור וילי", דיסני הקליטו את הסאונד בשיטת "Click track", שיטה בה יש מנגנים פעימות שעוזרות לשמור על קצב לפי הביט. התזמון המדויק הזה ניכר בקטע בו מתנגן "Turkey in the Straw" (שיר עם אמריקאי) כשפעולותיו של מיקי תואמות בדיוק לכלי הנגינה. היסטוריוני אנימציה התלבטו רבות מי היה המלחין של המוזיקה המקורית המופיעה בסרט. התפקיד מיוחס לווילפרד ג'קסון, קרל סטולינג וברט לואיס, אך אין זיהוי רשמי. וולט דיסני בעצמו היה מדובב גם של מיני וגם של מיקי ונשאר הקול של מיקי לסרטים מצוירים עד לשנת 1946. ג'ימי מקדונלד לקח את התפקיד ב-1946, אך וולט חזר לתפקיד בשנים 1955–1959 לסדרת הטלוויזיה "מועדון מיקי מאוס" ברשת ABC.
בתקופה בה יצא לאור הסרט "ספינת הקיטור וילי" דווח על התלהבות הקהל מהשימוש בסאונד למטרת בידור. סרטים עם סאונד עדיין נחשבו חדשניים. הסרט הראשון באורך מלא עם רצף דיאלוגים, "זמר הג'אז", בכיכובו של אל ג'ולסון, הוקרן לראשונה ב-6 באוקטובר 1927. בשנות הצלחתו, ברוב הקולנועים בארצות הברית הותקן ציוד שמע. וולט דיסני רצה לנצל את היתרון של הטרנד, וככל הנראה, הוא גם הצליח. רוב אולפני הסרטים המצוירים האחרים עדיין הופקו ללא סאונד כלל, כך שלא באמת יכלו להתחרות בדיסני. כתוצאה מכך מיקי הפך במהרה לדמות המצוירת הבולטת ביותר באותו זמן. וולט דיסני פעל מהר להוספת סאונד ל"שיגעון הטיסה" ול"הגאוצ'ו הדוהר", שני סרטיו הקודמים, שפורסמו בתחילה ללא סאונד. עד מהרה הוסיף להצלחה ולפופולריות של מיקי. סרט קצר רביעי בסדרת הסרטים של מיקי, "ריקוד האסם" (The Barn Dance), התחיל להתבשל, אך מיקי לא באמת דיבר, עד לסרט "ילד הקרניבל" ("The Karnival Kid") ב-1929, כשמילותיו הראשונות היו "Hot dogs, Hot dogs!" ("נקניקיות, נקניקיות!"). אחרי השחרור של "ספינת הקטור וילי", מיקי נהיה מתחרה צמוד לפליקס החתול, והפופולריות שלו הוסיפה לגדול עם ההופעות הנוספות שלו בסרטים מצוירים עם סאונד. עד 1929 פליקס הארנב איבד מהפופולריות שלו בתיאטראות, ופט סוליבן ("Pat Sullivan") החליט ליצור את כל סרטיו של פליקס העתידיים עם סאונד. הקהל לא הגיב באהדה למעבר של פליקס לסאונד ב-1930, ופליקס נעלם מהמסך.
סרטים בשחור לבן (1929–1935)
בסרטיו המוקדמים של מיקי הוא לא אופיין כגיבור, אלא כמחזר צעיר וחסר השפעה למיני מאוס. "ריקוד האסם" (14 במאי 1929) הוא הפעם הראשונה בה מיקי נדחה על ידי מיני לטובת פיט.
"בית האופרה" (The Opry House,‏ 28 במאי 1929) הוא הפעם הראשונה בה הופיע מיקי כשהוא לבוש בכפפות לבנות. מיקי לובש אותם כמעט בכל הופעותיו הבאות, ודמויות רבות הלכו בעקבותיו. שלושת הקווים בגב הכפפות של מיקי המשתרעים בין אצבעותיו תאמו את עיצוב הכפפות באותו עידן.
"כשהחתול איננו" (When the Cat's Away,‏ 18 באפריל 1929) – למעשה חידוש לקומדיית אליס "Alice Rattled by Rats"‏ (Alice Comedies, סדרת אנימציות מצוירות של וולט דיסני משנות ה-20) - הופעה לא רגילה עבור מיקי מאוס. אף על פי שמיקי ומיני עדיין תחזקו את דמויותיהם האנטרופוסופיות, הם תוארו בגודל עכברים אמיתיים החיים יחד עם עכברים אחרים כמזיקים בתוך בית. מאוחר יותר הם מופיעים בגודל של בני אדם עם תכונות משל עצמם. כשהופיע יחד עם בני אדם, מיקי תואר בגובה 60–90 ס"מ. הסרט הקצר הבא של מיקי היה גם הוא בלתי רגיל. "קרב החצר" (The Barnyard Battle,‏ 25 באפריל 1929) היה היחיד שתיאר את מיקי כחייל וגם כלוחם במלחמה. "ילד הקרניבל" (1929) היה הפעם הראשונה בה מיקי דיבר. לפני כן הוא רק שרק, צחק ונהם. המילים הראשונות שלו היו "Hot dogs, Hot dogs!‎" ("נקניקיות, נקניקיות!") שנאמרו תוך כדי מכירת נקניקיות בקרנבל. "השטויות של מיקי" (Mickey's Follies, 1929) יצרו את השיר "Minnie's Yoo-Hoo" שהפך לשיר הנושא של סרטי מיקי מאוס במספר השנים הבאות. מאוחר יותר נעשה שימוש בשיר עם אנימציית רקע שונה כסרט קצר מיוחד כשלעצמו שהוצג רק בתיאטראות המבוססים על מיקי, בתחילת שנות ה-30. הכלב של מיקי, פלוטו, הופיע לראשונה כחיית המחמד של מיקי ב"ציד האיילים" (The Moose Hunt, 1931) לאחר שקודם לכן הופיע ככלב של מיני, רובר, ב"הפיקניק" (The Picnic, 1930).
"ילד הקקטוס" (The Cactus Kid,‏ 19 באפריל 1930) היה הסרט האחרון שצויר על ידי אב איוורקס בדיסני. מעט לפני שחרור הסרט, איוורקס עזב לטובת סטודיו משלו, במימון המפיץ של דיסני פט פאוארס (Pet Powers). דיסני הסתכסך עם פאוארס על הכסף בחוזה ההפצה שלהם. בתגובה לסכסוך, סגר פאוארס עסקת הפצה עם אוורקס, שכבר מזמן חשק לעמוד בראש סטודיו משלו. העזיבה נחשבת לנקודת מפנה בקריירה של מיקי, ועימה הקריירה של וולט דיסני. וולט איבד את איוורקס, האיש ששימש כקולגה הקרובה והאמינה ביותר שלו מאז 1919. מיקי איבד את האיש שאחראי לעיצוב המקורי שלו, ושל הבמאי והאנימטור שלו במספר סרטים קצרים עד לנקודה זו. בתחילה פורסמה דמותו של מיקי מאוס עם הקרדיט "קומיקס של וולט דיסני, איור על ידי אב איוורקס". מאוחר יותר חברת דיסני בהוצאות הבאות של אותם סרטים נותנת קרדיט לוולט דיסני בלבד.
דיסני והצוות שנותר המשיכו בייצור של סדרת מיקי מאוס, ובסופו של דבר הוא הצליח למצור מספר אנימטורים שיחליפו את איוורקס. במהלך השפל הגדול ודעיכתו של פליקס החתול מהאקרנים, פופולריותו של מיקי גדלה, וב-1932 ל"מועדון מיקי מאוס" היו מיליון מנויים. בטקס פרסי האוסקר החמישי ב-1932, מיקי קיבל את המועמדות לפרס הראשון על "Mickey's Orphans"‏ (1931). כמו כן, וולט דיסני קיבל את אוסקר על יצירתו של מיקי מאוס. אף על פי שנפגש מהסרט הקצר "סימפוניה מטופשת" (Silly Symphony) מתוך שלושה חזירונים קטנים ב-1933 מיקי עדיין נחל פופולריות רבה, עד 1935, כשסקרים הראו שפופאי היה פופולרי יותר ממיקי. עד שנת 1934, סחורה של המותג מיקי מאוס הכניסה 600 אלף דולר בשנה. ב-1935, דיסני החל לשלוח במועדוני מיקי מאוס בעקבות בעיות ניהוליות.
בסביבות הזמן הזה, אמני סיפור בדיסני מצו קושי גובר לכתיבת חומרים עבור מיקי מאוס. ככל שהוא התפתח כמודל לחיקוי עבור ילדים, הם היו מוגבלים יותר בסוגי הבדיחות שהם יכולים לכתוב. הדבר הוביל את מיקי לקחת חלק של דמות משנית יותר בחלק מסרטיו הבאים, מה שמאפשר דגש גדול יותר על דמויות אחרות. ב"Orphan's Benefit"‏ (11 באוגוסט 1934) מיקי הופיע לראשונה עם דונלד דאק שנוצר מוקדם יותר באותה שנה בסדרת ה-"Silly Symphony". הברווז הנסער יספק לדיסני כמעט אינסוף רעיונות לסיפורים ויהפוך דמות קבועה באנימציות מיקי מאוס.
סרטים בצבע (1935–1953)
מיקי הופיע לראשונה כדמות מצוירת צבעונית ב"מצעד מועמדי בפרסים" (Parade of the Award Nominees) ב-1932, אבל רצועת הסרט נוצרה בשביל טקס פרסי האוסקר החמישי ולא יצא לאור. ההופעה הרשמית הראשונה של מיקי בסרט עם צבע הייתה ב-1935 עם "קונצרט הלהקה" (The Band Concert). שיטת הטכניקולור שימשה ליצירת הסרט. כאן מיקי מנצח על האופרה "וילהלם טל", אבל טורנדו סוחף את הלהקה. אומרים שהמנצח ארטורו טוסקניני כל כך אהב את הסרט הקצר הזה, כך שפעם הראשונה שראה את זה ביקש מהמקרין הקרנה נוספת. ב-1994, "קונצרט הלהקה" דורג כאנימציה השלישית בגודלה מכל הזמנים בסקר של מומחי אנימציה. הצביעה של מיקי ומעט עיצוב מחדש שלו, וולט החזיר את מיקי לפסגה שוב, ומיקי יגיע לשיא פופולריות שמעולם לא קרה לפני כן. גם ב-1935 וולט קיבל פרס מיוחד מליגת האומות על יצירת מיקי.
אבל ב-1938, דונלד דאק בר ההשפעה גבר על מיקי הפסיבי, מה שגרם לעיצוב מחדש של העכבר בין 1938 ל-1940., ששם את מיקי בשיא הפופולריות שלו. במחצית השנייה של שנות ה-30 מופיעה הדמות גופי כסדרה רגילה. ביחד, מיקי, דונלד דאק וגופי ייצאו יחד למסעות. חלק מהסרטים של הטריו הם חלק מהסרטים המוערכים ביותר של מיקי, הם כוללים את "גשר האש של מיקי" (Mickey's Fire Brigade, 1935), "ציידי האיילים" (Moose Hunters, 1937), "מנקי השעונים" (Clock Cleaners, 1937), "רוחות רפאים בודדות" (Lonesome Ghosts, 1937), "בוני הסירה" (Boat Builders, 1938) ו"המשאית של מיקי" (Mickey's Trailer, 1938). במשך אותה תקופה, מיקי ככב גם ב"חייט קטן ואמיץ" (Brave Little Tailor, 1938), עיבוד של אגדה גרמנית הנושאת את אותו שם, סרט שהיה מועמד לאוסקר.
מיקי עוצב מחדש עם אנימציה של פרד מור (Fred Moore), אנימציה שהופיעה לראשונה ב"המצביע" (The Pointer, 1939). במקום שיהיו לו עיניים מוצקות שחורות, ניתנו לו עיניים לבנות עם אישונים, צבע עור פנים של אדם לבן, וגוף בצורת אגס. בשנות ה-40, הוא שוב השתנה ב"המערבולת הקטנה" (The Little Whirlwind), שם השתמשו במכנסיים, אחד מסימני ההיכר שלו. בשינוי נוסף הוא איבד את זנבו, וקיבל אוזניים אמיתיות יותר שהשתנו עם שינויי הפרספקטיבה, ומבנה גוף שונה. אבל השינוי הזה החזיק רק לתקופה קצרה, לאחר מכן חזרו למראה שהיה ב"המצביע", מלבד השינוי של המכנסיים. באנימציות האחרונות שלו בשנות ה-50, ניתנו למיקי גבות, שהוסרו באנימציות מאוחרות יותר.
ב-1940 מיקי הופיע בסרט הוארך מלא הראשון שלו, "פנטזיה". תפקידו כשוליית הקוסם שהפכה לסימפוניה באותו השם על ידי פול דיקא, הוא כנראה הקטע המוכר ביותר בסרט ואחד מתפקידיו האיקוניים של מיקי. בקטע אין דיאלוג בכלל, אלא רק מוזיקה. השוליה, מיקי, לא התכוון לעשות את מטלותיו. הוא חבש את כובע שוליית הקוסם כשהקוסם הלך לישון, ומטיל כישוף על מטאטא, שגורם למטאטא להתעורר לחיים ולבצע את המטלה המתישה ביותר - מילוי באר עמוקה באמצעות שני דליי מים. כשהבאר לפתע מוצפת, מיקי מוצא את עצמו חסר שליטה על המטאטא, מה שמוביל לשיטפון כמעט. כשהקטע מסתיים, רואים צללית של מיקי לוחץ יד עם לאופולד סטוקובסקי, שניצח על כל המוזיקה הנשמעת בסרט. מיקי מוצג לעיתים קרובות הגלימה האדומה וכובע הקוסם הכחול בתסחור. הדבר הגיע לשיאו בפנטזמיק!, אטרקציה בפארקים של דיסני.
החל מ-1940 הפופולריות של מיקי ירדה, עד להופעתו המחודשת ב-1955 כאישיות טלוויזיונית יומית לילדים. למרות זאת, הדמות המשיכה להופיע באופן קבוע בסרטים מצוירים עד 1943 (זכה באוסקר היחיד שלו עם חברו פלוטו בקטגוריית הסרטים הקצרים, בסרט "להושיט יד" (Lend a Paw)) ושוב מ-1946 ועד 1952.
החלק האחרון של סדרת סרטי מיקי מאוס הגיע ב-1953 עם "הדברים הפשוטים" (The Simple Things) בו מיקי ופלוטו הולכים לדוג ולהקת שחפים מטרידה אותם.


== סרטים וסדרות ==
ב-18 בנובמבר 1928 הציג וולט דיסני את סרט האנימציה הראשון בו הקול והתמונה מתואמים - "ספינת הקיטור וילי".
בשנת 1947 יצא סרט האנימציה הראשון באורך מלא של מיקי מאוס שנקרא מיקי מאוס ואפונת הקסם, בסרט הופיעו גם חבריו דונלד דאק וגופי.
בשנת 1983 יצא הסרט השני של מיקי שנודע בשם מזמור חג המולד של מיקי, בסרט זה מיקי גילם את בוב קרצ'יט ואילו את סקרוג' גילם הברווז הזקן והקמצן סקרוג' מקדאק.
בשנת 1990 יצא הסרט השלישי של מיקי בשם "מיקי מאוס - בן המלך והעני" שהתבסס על אגדת העם "בן המלך והעני". בסרט זה מגלם מיקי את שני התפקידים.
בשנת 2001 החל להופיע בסדרה "בית העכבר" בתפקיד המארח של המועדון הקרוי בשם זה.
בשנת 2004 יצא סרט נוסף שבו מיקי מאוס כיכב ביחד עם דונלד דאק וגופי. הסרט התבסס על אגדת העם שלושת המוסקטרים. בסרט זה מיקי מאוס וחבריו הם מוסקטרים שמצילים את הנסיכות שאויבו של מיקי מאוס, פיט השחור, נעל במגדל גבוה; בסופו של הסרט מציל מיקי מאוס את חברתו האגדית מיני מאוס, דונלד דאק מציל את דייזי דאק וגופי הרווק רק נלחם בפיט עד שהוא מנצח אותו וזוכה באהבתה של הפרה קלרבל.
בשנת 2006 שודרה סדרת טלוויזיה לילדים בשם "מועדון החברים של מיקי מאוס" שבה כיכבו מיקי מאוס וחבריו. בישראל שודרה הסדרה בערוץ הופ! (עד 2015) ובערוץ דיסני ג'וניור ישראל (2011 ואילך). לאחר סיום הסדרה הופקה סדרת המשך בשם "מיקי מאוס: הרפתקאות מבולבלות", שלאחר סיומה הופקה סדרה נוספת בשם "מיקי מאוס: כייף של בית".
בשנת 2013 החלה סדרה חדשה בערוץ דיסני המשמרת את הפורמט הראשוני של האנימציה וההומור של מיקי מאוס.


== משחקי מחשב ==
בשנת 2002 יצא המשחק Kingdom Hearts שבו השתתף, וב-2004 יצא המשחק Kingdom Hearts 2 שם הוא משחק לוחם.
בשנת 2010 יצא ל-Wii משחק בשם אפיק מיקי בו נכנס מיקי לווסטלנד ופוגש שם את קודמו אוסוולד הארנב, אשר משתף איתו פעולה.


== מדבביו של מיקי מאוס ==
מיקי מאוס מדובב בפלסט. משנת 1928 מדבבו של מיקי מאוס היה וולט דיסני. בשנת 1946, דיסני, שהיה עסוק מדי, ויתר על רוב הדיבוב ותפקיד זה הועבר לג'יימס מקדונלד. דיסני עצמו דיבב פרקים אחדים בסדרות טלוויזיה של מיקי. לאחר פרישת מקדונלד במחצית שנות ה-70, עבר קולו של מיקי מאוס לוויין אולוויין אשר דיבב דמות זו החל מסוף שנות השבעים עד למותו בשנת 2009, מאז מדבב בראט אייוון את דמותו של מיקי.
בעברית מדבב את הדמות שחקן התיאטרון אוהד שחר, מ-1989 עד היום.


== יום מיקי מאוס ==
יום מיקי מאוס הבינלאומי הוא מועד בינלאומי המצוין מדי שנה ב-18 בנובמבר, ציון יום ההולדת של מיקי מאוס. היום בו הוצג לראשונה סרט האנימציה הראשון בו הקול והתמונה מתואמים - מיקי מאוס.
יום מיקי מאוס העולמי מצוין ברחבי העולם במסיבות ובחגיגות. יש החובשים על ראשם אוזניים הדומות לאוזניו של מיקי מאוס, או מאחלים לו יום הולדת שמח עם תוספת האשטאג: #MickeyMouseBirthday.
מיקי מאוס כיכב בסרטי אנימציה רבים, אשר הוצגו בבתי קולנוע והיו מקור לבידור והנאה לילדים ולמבוגרים. סרט האנימציה הפופולרי הראשון שבו כיכב מיקי מאוס נקרא "ספינת הקיטור וילי". הסרטון, בשחור-לבן, שהוקרן לראשונה בבתי הקולנוע ב-18 בנובמבר 1928, הציג את מיקי בתור משיט ספינת קיטור, את מיני אהובתו ואת פיט השחור.
ב-18 בנובמבר 1978, לכבוד יום הולדתו ה-50, הפך מיקי מאוס לדמות המצוירת הראשונה שקיבלה כוכב בשדרת הכוכבים של הוליווד.


== ראו גם ==
באגס באני
דונלד דק
פלוטו
מיני מאוס


== קישורים חיצוניים ==

 אתר האינטרנט הרשמי של מיקי מאוס
מיקי מאוס, באתר אנציקלופדיה בריטניקה (באנגלית) מיקי מאוס, ברשת החברתית פייסבוק
 מיקי מאוס, ברשת החברתית אינסטגרם
אורי קליין, העכבר ששאג: מיקי מאוס בן 80, באתר הארץ, 6 בנובמבר 2008
טל לוטן, יום הולדת למיקי מאוס: בן 86, כמו חדש, באתר ynet, 18 בנובמבר 2014
מיכל אשכנזי בשיתוף דיסני, מיקי מאוס חוגג 90, באתר ynet, 14 אוקטובר 2018
"הוליד עכבר" - סיפורו של מיקי מאוס בפודקאסט "מינהר הזמן", "כאן", תאגיד השידור הישראלי
ללמוד איך לצייר את מיקי מאוס (באנגלית)