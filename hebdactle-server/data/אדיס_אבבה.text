אדיס אבבה (באמהרית: አዲስ አበባ (מידע • עזרה), מילולית: "פרח חדש", באורומו: Finfinne - פינפינה) היא בירת הרפובליקה הדמוקרטית הפדרלית של אתיופיה, העיר הגדולה בה ואחת ממדינותיה, העיר משמשת גם כבירת האיחוד האפריקאי. נכון לשנת 2021 אוכלוסיית העיר מוערכת בכ-5,005,524 בני אדם, שהם כ-80 לאומים הדוברים 80 שפות שונות, יש בה גם קהילות נוצריות ומוסלמיות. המקום הנמוך ביותר בעיר הוא נמל התעופה הבינלאומי אדיס אבבה בולה, הנמצא בגובה 2,445 מטר, והמקום הגבוה ביותר בה הוא הרי אנטוטו, המתנשאים לגובה של כ-3,200 מטר. 
יש בעיר אוניברסיטה, בתי ספר למוזיקה ואמנות, ומכוני מחקר. דבר זה השפיע רבות על צמיחתה והתפתחותה והביא להקמתם של מסעדות, בתי קפה, בתי קולנוע, מועדונים, בתי הימורים, ברים וכדומה.


== היסטוריה ==
לפני היווסדה של העיר, לאימפריה האתיופית לא הייתה עיר בירה במשך זמן רב. משנת 1881 התגורר הקיסר מנליק השני, שבאותה תקופה עדיין היה מלך שאווה, על ההר אנטוטו, בסמוך למקומה הנוכחי של העיר. למיקום העיר היו שני יתרונות משמעותיים: האחד הוא מיקומה הדרומי של העיר ביחס לבירות קודמות של אתיופיה, מה שהקל על איחוד דרום המדינה עם צפונה. השני הוא החשיבות ההיסטורית של האתר, כמקום מושבם של מלכים מימי הביניים. בנובמבר 1886  העבירה אשתו של מנליק, טאיתו בטול, את המחנה אל העמק הסמוך, מיקומה הנוכחי של העיר. על פי הדיווחים, העבירה טאיתו את המחנה בגלל הטמפרטורות הנמוכות שעל ההר והמעיינות החמים שבעמק.
בשנת 1889 הוקם בעיר ארמון לקיסר מנליק השני והונחה הצנרת המרכזית הראשונה במדינה. העיר כמעט ננטשה עקב המחסור בעץ להסקה, עד שהובאו אליה אקליפטוסים מאוסטרליה, ולכן נקרא האקליפטוס עד היום "בָּהַר זָף" (באמהרית: ባህር ዛፍ), שפירושו -"עץ הים". על פי המסורת המקומית, התפעלותו של הקיסר מהתפרחת של עץ האקליפטוס, תפרחת שנקראה "פרח חדש" בהיעדר שם מקומי לעץ, היא זו שקבעה את שם העיר ב-1892. על פי מסורת אחרת, אשתו טאיתו העניקה את השם לעיר. באותה שנה הפכה העיר לבירתה הרשמית של האימפריה האתיופית.
בשנת 1936 פלשו כוחות איטלקים לעיר כחלק מהמלחמה האיטלקית-אתיופית השנייה, ולאחר המלחמה הפכו את העיר לבירת מזרח אפריקה האיטלקית. העיר נכבשה בחזרה ב-1941 על ידי כוחות בריטים ואתיופים כחלק מהמערכה במזרח אפריקה במלחמת העולם השנייה.


== כלכלה ==
העיר מהווה שער כניסה לאתיופיה עבור תיירים מכל רחבי העולם, בהיותה המרכז הפוליטי, התרבותי והמסחרי של המדינה.
ב-2003 נפתח בנמל התעופה של העיר, נמל התעופה הבינלאומי אדיס אבבה בולה, טרמינל חדש. דרך נמל התעופה של העיר הועלו כ-14,400 מיהודי אתיופיה במבצע שלמה בשנת 1991.
העיר הייתה מחוברת לג'יבוטי במסילת רכבת, אך המסילה אינה פעילה.
בשנת 2015 נחנכה מערכת הרכבת הקלה של אדיס אבבה שכוללת 39 ק"מ של מסילה ושני קווים.


== חינוך ==
האוניברסיטה המקומית, אוניברסיטת אדיס אבבה, נקראה בעבר אוניברסיטת היילה סלאסי, על שם הקיסר הקודם של אתיופיה. היא הוקמה ב-1950.


== אתרים ==
קתדרלת השילוש הקדוש.
קתדרלת גאורגיוס הקדוש.
המוזיאון האתנולוגי באדיס אבבה.
המוזיאון הלאומי של אתיופיה.
מוזיאון אנטוטו.
הנציבות הכלכלית של האומות המאוחדות לאפריקה
שוק המרקאטו - הגדול ביותר בכל אפריקה, ואחד הגדולים בעולם.
תיאטרון האגר פיקר
גן האריות
אנדרטת 12 ביכתית
אנדרטת מיאזיה 27
אנדרטת מנליק השני
אנדרטת תיגלצ'ין
אנדרטת גור אריה יהודה
תחנת הרכבת של אדיס אבבה
כיכר מסקל


== אקלים ==
באדיס אבבה אקלים סוב-טרופי הררי עם שינויי מזג אוויר קלים של כ-10 מעלות, המעניקים תחושה של אביב אפריקאי תמידי בעיר.


== ערים תאומות ==
ישראל באר שבע, ישראל
הרפובליקה העממית של סין בייג'ינג, הרפובליקה העממית של סין
קוריאה הדרומית צ'אנשאון, קוריאה הדרומית
גרמניה לייפציג, סקסוניה, גרמניה
סודאן ח'רטום, סודאן
קניה ניירובי, קניה
דרום אפריקה יוהנסבורג, דרום אפריקה
זמביה לוסקה, זמביה
טורקיה אנקרה, טורקיה
תימן צנעא, תימן
קוריאה הדרומית סיאול, קוריאה הדרומית
רוסיה סנקט פטרבורג, רוסיה


== אישים בולטים ==
מסרט דפאר (1983) - אלופה אולימפית, אלופת עולם ושיאנית עולם בריצת 5000 מטר
ליה קבדה (1978) - אחת הדוגמניות המצליחות בעולם
מחמוד אחמד (1941) - זמר אתיופי מצליח
היילה גבריסלאסי (1973) - נחשב לאחד מגדולי הרצים למרחקים ארוכים בכל הזמנים. מחזיק בשיא עולם בריצת מרתון


== קישורים חיצוניים ==

 אתר האינטרנט הרשמי של אדיס אבבה
אדיס אבבה באתר אתיופיה
אדיס אבבה באתר לומדה
אדיס אבבה - גלריית תמונות
 עופר מתן, בעמק למרגלות האנטוטו, באתר "ידיעות אחרונות", 7 בינואר 2018
אדיס אבבה, באתר אנציקלופדיה בריטניקה (באנגלית)


== הערות שוליים ==