קיפודים אמיתיים (שם מדעי: Erinaceinae) היא תת-משפחה של יונקים קטנים ממשפחת הקיפודיים. בני תת-משפחה זו חיים ברחבי אירופה, אסיה (לרבות ישראל) ואפריקה והם גם הופצו בידי האדם לאמריקה, אוסטרליה וניו זילנד. מצויים בה 17 מינים בתוך 5 סוגים.
קיפודים אלה הם בעלי מעטה מגן של שיער קשה עשוי קרטין המקיף אותם ועוזר להם להתגונן מטורפים באמצעות התגלגלות לכדור. דבר זה הם עושים גם במורדות כדי לרכך את הנפילה. בשל כך זנבם קטן מאוד וכמעט לא נראה מלמעלה והם בעלי רגליים קצרות מאוד. החוש העיקרי המשמש את הקיפודים הוא חוש הריח אך הם גם בעלי אוזניים גדולות במינים רבים, בעיקר של שוכני מדבר. הקיפודים הם פעילי לילה ובחורף בכמה אזורים הם נכנסים לתרדמת חורף עד האביב.
הקיפודים הם אוכלי כל טיפוסיים הניזונים בעיקר מחרקים ועוד חסרי חוליות, זוחלים לרבות נחשים, צפרדעים, ביצים, עופות ויונקים קטנים מהם. בנוסף הם אוכלים פטריות, פירות, פירות יער וכמה מיני עשבים. למרות הגנתם המרשימה מספר טורפים למדו לטרוף אותם, למשל האוח אשר חוטף בטפריו פרטים צעירים בהפתעה ומקלקל את יכולתם להתכדר.


== סוגים ==
קיפוד אפריקאי (Atelerix), בו 4 מינים.
קיפוד (Erinaceus), בו 4 מינים.
קיפוד חולות (Hemiechinus), בו 2 מינים.
קיפוד ערבתי (Mesechinus), בו 3 מינים.
קיפוד אוזנן (Paraechinus), בו 4 מינים.


== קישורים חיצוניים ==

קיפודים אמיתיים, באתר אנציקלופדיה בריטניקה (באנגלית)קיפודים אמיתיים, באתר ITIS (באנגלית)
קיפודים אמיתיים, באתר NCBI (באנגלית)
קיפודים אמיתיים, באתר Animal Diversity Web (באנגלית)