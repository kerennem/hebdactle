פורטלזה (בפורטוגזית: Fortaleza, מילולית: "מבצר". באלפבית פונטי בינלאומי: foʁtaˈlezɐ) היא בירת מדינת סיארה, וממוקמת בצפון-מזרח ברזיל. אוכלוסייתה מונה כ-2.5 מיליון נפש והיא נחשבת לעיר השנייה בחשיבותה באזור מבחינה כלכלית, לאחר סלבדור שבבאהיה. פורטלזה מתפרשת על שטח של 336 קמ"ר. מצפון לעיר נמצא האוקיינוס האטלנטי, מדרום נמצאות הערים פקטובה, אאוסביו, מרקנאו ואיטאיטיניגה, ממזרח נמצאת מדינת ריו גראנדה דו נורטה והאוקיינוס האטלנטי וממערב נמצאת העיר קאוקאיה.


== היסטוריה ==
ההיסטוריה של פורטלזה החלה ב-2 בפברואר 1500, כאשר ויסנטה יאנייס פינסון הספרדי הגיע אל מפרץ מוקורייפ וקרא לקרקע החדשה סנטה מריה דה לה קונסולסיון, אך בגלל חוזה טורדסיאס, התגלית מעולם לא זכתה לתמיכה באופן רשמי. יישוב המקום החל כאשר ההולנדים בנו את מצודת שוננבורש ב-1649. מאוחר יותר, הפורטוגזים גירשו את ההולנדים ושינו את שם המצודה לפורטה דה נוזה סנורה דה אזונסאו. סביב המצודה, שנשמרה היטב, גדל כפר קטן שנהיה לעיר החמישית בגודלה בברזיל. ב-2004 נבחרה באופן מפתיע לואיזיאני לינס לראשות העיר ונבחרה שוב ב-2008.


== תיירות ==
תשתית שלמה, שלושת אלפים שעות שמש בשנה ובריזת האוקיינוס הקבועה נותנים לפורטלזה מימד של גן עדן. חיי הלילה מלאים באטרקציות, עם ברים, מסעדות והופעות. היא ידועה ב"לילות יום שני הפרועים ביותר בעולם". בפרייה דה איראסמה (חוף איראסמה), אחד האזורים העירוניים הראשונים בעיר, יש ברים ומסעדות לרוב. במקום נמצא הפונטה דוס אינגלסס (גשר האנגלית), המזח הישן, ואפשר לצפות ממנו בשקיעה ולאתר דולפינים.
מימי החופים המוכרזים של פורטלזה חמימים, דבר המציע נוחות מקסימלית לתייר. ניתן לראות גם את הג'נגאדאס (רפסודות קטנות וחלודות שדייגיה הרבים של סיארה משתמשים בהן). דייגי הים הביאו את פירות הים, האחראים למטבח הסיאראי. הפרייה דו פוטורו (חוף העתיד) הוא מקום מפגש לרוחצים. נמצא בו מספר גדול של מסעדות חוף אופייניות, הבנויות מתבן. האוכלוסייה המקומית קוראת להן "באראקאס דה פרייה". בערבי חמישי, החוף הופך מוקד ההתרחשות הגדול ביותר בחיי הלילה של העיר, עם מוזיקה חיה, פוהו והרבה סרטנים לאכול.
במרחק של מספר קילומטרים מן העיר נמצאים כמה חופים ידועים כמו פראינה, איגואפי ופורטו דס דונאס. באחרון ישנם שני פארקי מים גדולים.


=== מוקדי תיירות ===
פורטלזה היא יעד תיירותי פופולרי ובה נמצאים מוקדי משיכה מרובים לתיירים. ביניהם:

בית הבובות ז'וסה דה אלנקר
מגדלור מוקוריפי
הקתדרלה של פורטלזה
פסל איראסמה
מצודת נוזה סנורה דה אזונסאו
ארמון האור


== מאפיינים תרבותיים ==
בפורטולזה ישנם חיי תרבות חזקים ומסורתיים. מאז סוף המאה ה-19, יש בעיר מוסדות תרבותיים מגוונים. האינסטיטוטו דו סיארה (מוסד סיארה) נוסד ב-1887, והוא המוסד העתיק ביותר. האקדמיה סאארנסי דה לטראס (האקדמיה הבינלאומית סאארנסי) הייתה המוסד התרבותי הראשון מסוגו במדינה, כאשר נוסדה ב-15 באוגוסט 1894. ב-1892 פורטלזה הייתה מקום של תנועה תרבותית וביטוי ספרותי הנקרא "מאפיה רוחנית" וסיגנונה הספרותי המשובח הוצג בשבוע האומנות המודרנית ב-1922. ישנם מרכזי תרבות רבים אחרים כמו המרכז התרבותי באנקו דו נורדסטי, והחשוב ביותר - מרכז דרגאו דו מאר לאומנות ולתרבות שנמצא ברובע פרייה דה איראסמה, מקום בו מרוכזים מרכזים תרבותיים  חשובים בפורטלזה. הפולקלור של פורטלזה הוא עשיר ביותר, ומקורו בשורשי אמונות מעורבות של עבדים אפריקניים, אירופאים ואינדיאנים כמה מהסממנים התרבותיים הם:

בומבה-מאוו-בוי או בוי-סיארה: שירים וריקודים של פולחן דתי אל השור, ולהם שורשים פורטוגזים.
דנסה דו קוקו: ריקוד שמקורו בהשפעות אפריקאיות. במקור רקדו את הריקוד גברים בלבד בזוגות על החוף.
טורם: ריקוד שהגיע עם האינדיאנים.
מראקאטו: ריקוד ומוזיקה. המראקאטו של פורטלזה נחגג בקרנבלים.
ויוליירוס, קנטדורס ואמבולדורס: הצגה מוזיקלית המבטאת ביקורת חברתית. בעלת מקורות צפון-מזרחיים טיפוסיים.


== ספורט ==
פורטלזה מספקת למבקרים ולתושבים פעילויות ספורט נרחבות. ישנם מספר מועדוני כדורגל בפורטלזה כמו פורטלזה, מועדון אתלטיקה פרוויאריו ומועדון ספורט סיארה. העיר היא אחת הערים שאירחו את מונדיאל 2014 שהתקיים בברזיל. לצורך כך שודרג אצטדיון קסטלאו.
אתר ספורט ימי עם רוחות חזקות הוא פרייה דו פוטורו. בנוסף, פורטלזה מארחת תחרויות עולמיות של גלישת גלים, גלישת רוח וגלישת קיט.


== קישורים חיצוניים ==

 אתר האינטרנט הרשמי של פורטלזה (בפורטוגזית)
מדריך פורטלזה (בפורטוגזית)
פורטלזה, באתר אנציקלופדיה בריטניקה (באנגלית)