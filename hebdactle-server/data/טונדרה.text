טוּנְדְרָה, בגאוגרפיה פיזית, היא אזור בו הטמפרטורות נמוכות באופן קיצוני, עונות הגדילה של צמחים גדולים הן קצרות, וכתוצאה מכך גדילת העצים מוגבלת. המונח "טונדרה" מגיע משפתם של הסאמי, ומשמעותו "מישור נטול עצים", והיא למעשה סוג של ערבה.
קיימים שלושה סוגי טונדרה: טונדרה ארקטית, טונדרה אנטארקטית וטונדרה הררית. הצמחייה העיקרית בכל סוגי הטונדרה היא עשבים, טחבים וחזזיות.
עצים גדלים באזורים מסוימים של הטונדרה. קו הגבול האקולוגי בין הטונדרה והיער נקרא קו העצים (Timberline).


== טונדרה ארקטית ==
הטונדרה הארקטית מופיעה בחצי כדור הארץ הצפוני הרחוק, מצפון לחגורת הטייגה. השם טונדרה מתייחס לרוב רק לאזורים בהם הרובד התת־קרקעי הוא קפאת־עד, או אדמה קפואה לצמיתות. (הוא עשוי גם להתייחס למישורים חסרי העצים, ואז גם צפון לפלנד יכלל). הטונדרה הקפואה כוללת אזורים נרחבים בצפון רוסיה וקנדה. האנשים המתגוררים בטונדרה הארקטית הם בדרך כלל רועי איילים נוודים.
המגוון הביולוגי בטונדרה מצומצם. ישנם מינים מעטים בעלי אוכלוסיות גדולות. בעלי חיים עיקריים הם: הקאריבו, כבש המושק, אייל הצפון, ארנבת הקוטב, שועל השלג, הלמינג ודובי הקוטב (האחרונים רק בקצה הצפוני).
בשל האקלים הקשה בטונדרה הארקטית, ידעו אזוריה ניצול מועט למרות עושרה במשאבים טבעיים כמו נפט ואורניום. בתקופה האחרונה החל הדבר להשתנות, ובאלסקה, רוסיה ואזורים נוספים החלה הטונדרה להיות מופרעת בשל התערבות אנושית.
ההתחממות הגלובלית מהווה איום חמור לטונדרה הארקטית בשל קיום הקרקע הקפואה שבה. ביסודה, מדובר באדמה בוצית קפואה. בקיץ, רק שכבתה החיצונית נמסה ואם תימס לחלוטין, יכולה כל המערכת האקולוגית להיחרב לגמרי. הצפי הוא כי מיני בעלי החיים לא יצליחו להסתגל לשינויים קיצוניים מעין אלה. איום נוסף הוא המצאות שליש מהכמות העולמית של פחמן הטמון באדמה באזורי הטייגה והטונדרה. כאשר נמסה האדמה הקפואה, היא משחררת יותר פחמן משהיא מסוגלת לקשור. התוצאה נראתה כבר באלסקה: בשנות ה־70 הייתה הטונדרה קולטת פחמן, אולם כיום היא מקור פליטת פחמן. הדבר מגביר אף יותר את סכנת ההתחממות הגלובלית.


== טונדרה אנטארקטית ==

הטונדרה האנטארקטית מופיעה באנטארקטיקה ובכמה איים אנטארקטיים ותת אנטארקטיים, בהם איי ג'ורג'יה הדרומית ואיי סנדוויץ' הדרומיים ואיי קרגלן. אנטארקטיקה בעיקרה קרה ויבשה מדי מכדי לתמוך בצמחייה, ורוב היבשת מכוסה בשדות קרח. עם זאת, במספר חלקים ביבשת, במיוחד חצי האי האנטארקטי, יש קרקע סלעית. עליה ישנן כ־250 מיני חזזית, 100 מיני טחבים וכ־700 מיני אצות ימיות ויבשתיות החיות באזורים בהם יש סלעים חשופים ואדמה סביב קו החוף. שני צמחי פרחים של אנטארקטיקה נמצאים בחלקים הצפוניים והמערביים של חצי האי.
בניגוד לטונדרה הארקטית, הטונדרה האנטארקטית חסרת יונקים גדולים, בעיקר עקב בידודה הפיזי מיבשות אחרות. יונקים ימיים ועופות ימיים, בהם שחפים ופינגווינים מקננים באזורי החוף, ויונקים קטנים כמו ארנבים וחתולים נצפו באיים התת־אנטארקטיים.
הצומח והחי באנטארקטיקה והאיים האנטארקטיים (מדרום לקו רוחב 60° דרומי) מוגנים על ידי האמנה האנטארקטית.


== טונדרה הררית ==
	
הטונדרה ההררית (או האלפינית) מופיעה בכל רום גבוה מספיק שבכל קו רוחב בכדור הארץ. הטונדרה ההררית גם היא חסרת עצים, אך לרוב אין בה אדמה קפואה, ואדמות ההרים לרוב מנקזות טוב יותר מאשר אדמות קפואות. הטונדרה ההררית משתנה ליערות תת־הרריים תחת קו העצים.
ניתן לציין מספר בעלי חיים של הטונדרה ההררית: תוכי קאה, מרמיטה, כבשי בר כגון כבש ארגאלי, כבש גדול־קרניים, כבש דאלי, כבש השלג, כבש כחול, כבש המושק, טאר ההימלאיה, צפיר האלפים, צפיר הקורדילרים, יעל קווקזי מערבי, ופיקה (ממשפחת הארנבאים).


== גלריה ==

		
		
		
		
		
		
		


== ראו גם ==
טייגה


== קישורים חיצוניים ==

מידע על הטונדרה באתר אוניברסיטת קליפורניה
טונדרה, באתר אנציקלופדיה בריטניקה (באנגלית)