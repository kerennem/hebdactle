קרוליין לוקרציה הרשל (Caroline Lucretia Herschel; ‏16 במרץ 1750 - 9 בינואר 1848) הייתה אסטרונומית גרמנייה-אנגלייה ממוצא יהודי. עבדה עם אחיה, ויליאם הרשל, וסייעה לו בכל מהלך הקריירה האסטרונומית שלו. בנוסף, היא גילתה באופן עצמאי מספר כוכבי שביט, ביניהם השביט המחזורי שנקרא על שמה, 35P/הרשל-ריגולט. 
קרוליין הרשל נחשבת לאחת המדעניות הראשונות שזכו להכרה בפני עצמן. היא הייתה האישה הראשונה שקיבלה קיצבה שנתית מבית המלוכה האנגלי עבור עבודתה המדעית.


== קורות חייה ==
הרשל נולדה בהאנובר. אביה, יצחק הרשל, היה מוזיקאי, וכל הילדים קיבלו חינוך מוזיקלי. אביה היה ממשפחה יהודית, אך ככל הנראה אמה לא הייתה יהודייה. הרשל הייתה קרובה במיוחד לאחיה, ויליאם, שהיה מבוגר ממנה ב-12 שנים. ויליאם עבר לאנגליה ב-1766. לאחר מות אביהם שכנע ויליאם את אימם ואחיהם לאפשר לקרוליין להצטרף אליו באנגליה. באותה תקופה היה ויליאם נגן עוגב ומורה למוזיקה בעיר באת' בדרום אנגליה. קרוליין למדה אצלו שירה, והופיעה כזמרת וכסולנית במופעים עליהם ניצח. היא קיבלה הזמנה להשתתף כסולנית בפסטיבל ברמינגהאם, אך סרבה להזמנה זו, ובכך ויתרה על קריירה מוזיקלית עצמאית.
באותה תקופה ויליאם היה כבר עסוק בתחביבו, אסטרונומיה, שהפך אחרי כן למקצועו העיקרי. הוא שיתף את קרוליין בידע שרכש, ובמהרה נדבקה ממנו בהתלהבותו. היא סייעה לו הן בבניית טלסקופים, תחום שבו הצטיין, והן בעריכת תצפיות באמצעותם. במרוצת הזמן הוא בנה לה שני טלסקופים משלה, וכאשר הוא לא היה זקוק לסיועה, היא ערכה תצפיות משל עצמה. תגליותיה כללו, בין השנים 1783 ו-1797, גלקסיית לוויין של גלקסיית אנדרומדה (אף שהתברר לאחר מכן שזו התגלתה בנפרד על ידי האסטרונום הצרפתי שארל מסיה), ו-8 כוכבי שביט, מתוכם 5 שאין ספק שגילתה אותם ראשונה. 
החל משנת 1787 קיבלה הרשל קצבה משלה מארמון המלוכה, בתפקידה כסייעת לאחיה. הקצבה, בסך 50 לירות שטרלינג, ניתנה לה באופן רשמי על ידי המלכה שרלוט. 
הרשל ערכה קטלוג של כל גופי השמיים שהיו ידועים עד כה. הקטלוג התבסס על הקטלוג של ג'ון פלמסטיד, שהיה בשימוש באותה תקופה, והוסיפה לו רשימה של התצפיות של הכוכבים שנכללו בו, רשימת טעויות, ורשימה של מאות כוכבים שלא הופיעו בקטלוג המקורי. הקטלוג של הרשל יצא לאור בשנת 1798 על ידי החברה המלכותית.
לאחר מותו של אחיה, ב-1822, חזרה קרוליין להאנובר עיר הולדתה. שם, היא המשיכה בעבודתה המדעית, אשררה את תצפיותיו של אחיה, וערכה קטלוג של ערפיליות (Nebulae), לשימושו של בן-אחיה, ג'ון. היא מתה ב-1848, בגיל 97, ונקברה בהאנובר.


== תארים וכיבודים ==
קרוליין קיבלה מדליית זהב של החברה המלכותית לאסטרונומיה על עבודתה (כבוד לו לא זכתה אף אישה אחרת עד לורה רובין בשנת 1996). ב-1835 היא נבחרה לחברות כבוד באגודה האסטרונומית המלכותית, ביחד עם מרי סומרוויל. הן היו שתי הנשים הראשונות שזכו בכבוד זה. בשנת 1838 נבחרה לאקדמיה הלאומית האירית. בשנת 1846, בגיל 96, קיבלה מדליית זהב עבור שירותה ממלך פרוסיה. כמו כן נקראו על שמה, פרט לשביט שגילתה, גם אסטרואיד (281 לוצרטיה)  ומכתש על הירח (מכתש ק. הרשל).
ב-16 במרץ 2016 בחרו בגוגל לציין 266 שנים להולדתה של הרשל. באותו יום שונה סמליל דף הבית של האתר בחלק ממדינות העולם לשרבוט גוגל המציג את דמותה של הרשל צופה בכוכבי שביט מבעד לטלסקופ.


== קישורים חיצוניים ==

 קרוליין הרשל, ברשת החברתית Goodreads
קרוליין הרשל, באתר MacTutor (באנגלית)
אבי בליזובסקי, ‏קרוליין הרשל רכשה השכלה למרות התנגדות אמה, עזרה לאחיה ויליאם ורשמה תגליות אסטרונומיות בעצמה, באתר "הידען", 16 במרץ 2016
רות אלמוג, אחותו הנשכחת של האסטרונום ויליאם הרשל, באתר הארץ, 16 במרס 2016
קרוליין הרשל, באתר "Find a Grave" (באנגלית)
קרוליין הרשל, באתר אנציקלופדיה בריטניקה (באנגלית)


== הערות שוליים ==