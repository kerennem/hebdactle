לקרוס (באנגלית: Lacrosse; תעתיק מיושן בעברית: להקרוס או לאקרוס) הוא ספורט קבוצתי, שבו השחקנים משתמשים במקל שבקצהו רשת, כדי למסור ולתפוס כדור גומי קשיח, במטרה להכניס אותו לתוך שער הקבוצה היריבה. במשחק על פי ארגון ה-MLL שעון הזריקות עומד על 30 שניות, ואילו על פי ארגון ה-NLL הוא עומד על 60 שניות. מקור המשחק בצפון אמריקה, והוא ספורט הקיץ הלאומי של קנדה (לצד הוקי קרח שהוא הספורט הלאומי של החורף).
בלקרוס גברים, בגרסתו העכשווית, משחקים בקיץ במגרש דשא או דשא מלאכותי. משחקים בכל קבוצה עשרה שחקנים - שלושה תוקפים, שלושה מגינים, שלושה קשרים ושוער. למשחק קיימת גם גרסה לאולמות או במגרשים פתוחים (Box Lacrosse) שמתאימה גם לעונת החורף, ואותה משחקים על דשא מלאכותי או משטח קשה באולמות הוקי קרח. גרסה זאת משוחקת עם ששה שחקנים (שוער וחמישה שחקנים בשונה ממשחק הלקרוס הרגיל, לקרוס שדה, הכולל שוער ותשעה שחקנים).


== היסטוריה ==
לקרוס הומצא על ידי ילידי צפון אמריקה והשם לקרוס נתן למשחק על ידי משקיפים צרפתיים. המשחק נחשף למערב, כאשר המסיונר הישועי הצרפתי, ז'אן דה ברבף (Jean-de-Brébeuf), צפה במשחק ב-1636, ואף הזכיר את המשחק בספרו "יחסי הישועיים" בסביבות 1640. ללקרוס באופן מסורתי היו ייעודים רבים, כולל יישוב סכסוכים ואימון לוחמים צעירים. לעיתים שיחקו את המשחק במגרש שאורכו יותר מקילומטר, משחק יכול היה להימשך לפעמים ימים, ובכל צד שיחקו 100 עד 1,000 שחקנים. עד המאה ה-19, התפתח הלקרוס למשחק פחות אלים, ומתיישבים צרפתיים החלו לשחק אותו. ב-1856 רופא שיניים קנדי, ד"ר ויליאם ג'ורג' בירס, הקים את מועדון הלקרוס של מונטריאול וב-1867 תיעד את חוקי המשחק, במסגרת תיעוד זה הוא קיצר את משך המשחק, וצמצם את מספר השחקנים לעשרה בכל צד.


== לקרוס במשחקים האולימפיים ==
 ערך מורחב – לקרוס במשחקים האולימפייםבאולימפיאדת סנט לואיס (1904) ובאולימפיאדת לונדון (1908) התקיים טורניר לקרוס. בסנט לואיס 1904, השתתפו 3 נבחרות, 2 נבחרות מקנדה ואחת מארצות הברית. בלונדון 1908 השתתפו שתי נבחרות, אחת מקנדה ואחת מבריטניה. באולימפיאדת אמסטרדם (1928) היה ניסיון להחזיר את הטורניר למשחקים האולימפיים ולכן נערך טורניר הדמיה בהשתתפות 3 נבחרות מארצות הברית, מבריטניה ומקנדה. איגוד הלקרוס העולמי מנסה להכליל את המשחק ברשימת ענפי הספורט של אולימפיאדת לוס אנג'לס (2028).


== אליפות העולם בלקרוס ==


=== טורנירי אליפות העולם, גברים ===


== לקרוס בישראל ==
איגוד הלקרוס הישראלי הוקם ב-2011 וכלל הקמת נבחרות וליגות לקרוס לגברים ולנשים. מאז הוקם האיגוד מתפתח הענף בהדרגה בישראל ושיאו הבינלאומי היה כשקיבל את אירוח אליפות העולם בלקרוס 2018 בנתניה בהשתתפות 46 נבחרות. ענף הלקרוס נכלל לראשונה בין ענפי הספורט במכביה העשרים שהתקיימה ב-2017. נתניה קיבלה את אירוח אליפות אירופה לנשים בלקרוס שהתקיימה ביולי 2019 בהשתתפות 16 נבחרות.


=== גברים ===


==== ליגה ====
ליגת הגברים בלקרוס נוסדה ב-2015. בעונת 2016 זכתה באר שבע באליפות הליגה הראשונה לאחר שניצחה את חיפה 10–11 במשחק שהתקיים ב-28 ביולי 2016.
ב-10 באוגוסט 2017 זכתה קבוצת באר שבע באליפות השנייה ברציפות לאחר ניצחון מוחץ 8–14 על אשקלון. השחקן המצטיין בטורניר הבוגרים היה מספר 23 מבאר שבע אריק פישר.
בעונת 2018 משחקות בליגת העל קבוצות מאשדוד, אשקלון, באר שבע, נתניה, קריית גת, שדרות ובליגה שנייה משחקות קבוצות מהרצליה, חיפה, כפר יונה, רמלה, שער הנגב, תל-מונד.


==== נבחרת ישראל ====
הטורניר הבינלאומי הראשון בו השתתפה נבחרת ישראל בלקרוס, היה אליפות אירופה בלקרוס שהתקיימה באמסטרדם, הולנד ב-2012 וסיימה במקום שמיני.
אליפות העולם לגברים בלקרוס הראשונה בה השתתפה ישראל, היא האליפות שנערכה בדנוור, בקולורדו שבארצות הברית ביולי 2014 וסיימה את הטורניר במקום שביעי.
בספטמבר 2015 השתתפה לראשונה באליפות העולם בלקרוס באולמות, שהתקיימה בסירקיוז בניו יורק שבארצות הברית וסיימה את הטורניר במקום רביעי. גם באליפות העולם בלקרוס באולמות שהתקיימה בלאנגלי בקולומביה הבריטית בקנדה בספטמבר 2019, סיימה ישראל במקום הרביעי.
באליפות אירופה בלקרוס שנערכה בבודפשט, הונגריה מ-28 ביולי ועד 6 באוגוסט 2016 זכתה נבחרת ישראל במדליית כסף עם 7 ניצחונות והפסד אחד, אחרי נבחרת אנגליה שזכתה במדליית זהב עם 8 ניצחונות ולפני פינלנד אף היא עם 7 ניצחונות והפסד אחד. במשחק על מדליית הזהב הפסידה נבחרת ישראל לנבחרת אנגליה 6–7 המשחק היחיד אותו הפסידה הנבחרת.
נבחרת ישראל זכתה במדליית זהב באליפות אירופה בלקרוס באולם (Box lacrosse) שנערכה בפינלנד ביולי 2017 לאחר ניצחון במשחק הגמר על נבחרת צ'כיה (7-8).
באליפות העולם לגברים בלקרוס שנערכה במכון וינגייט נתניה ביולי 2018, בהשתתפות 46 נבחרות באליפות העולם הגדולה ביותר שהתקיימה בענף, סיימה נבחרת ישראל את הטורניר במקום שביעי.


=== נשים ===


==== ליגה ====
ב-2017 נוסדה ליגת הנשים בלקרוס בישראל. בעונתה הראשונה השתתפו ארבע קבוצות מאשקלון, באר שבע, קריית גת ונתניה.


==== נבחרת ישראל ====
נבחרת הנשים של ישראל בלקרוס השתתפה לראשונה בגביע העולם לנשים בלקרוס שנערך באושאווה, אונטריו קנדה ביולי 2013 וסיימה את הטורניר במקום שמיני. בגביע העולם לנשים בלקרוס שנערך בגילדפורד, אנגליה ביולי 2017 סיימה נבחרת הנשים של ישראל בלקרוס במקום שישי.
ב-2015 השתתפה לראשונה באליפות אירופה לנשים בלקרוס שהתקיימה בנימבורק בצ'כיה וסיימה את הטורניר במקום רביעי. נתניה אירחה את אליפות אירופה לנשים שהתקיימה ביולי 2019 בהשתתפות 16 נבחרות וסיימה את הטורניר במקום השני לאחר שפגשה בגמר את נבחרת אנגליה, אלופת שני הטורנירים האחרונים, והפסידה בו בתוצאה 7–10.


== קישורים חיצוניים ==

 אתר האינטרנט הרשמי של לקרוס
לקרוס, באתר אנציקלופדיה בריטניקה (באנגלית)


== הערות שוליים ==