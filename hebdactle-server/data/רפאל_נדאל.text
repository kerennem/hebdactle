רפאל "רפא" נדאל פרירה (בקטלאנית ובספרדית: Rafael "Rafa" Nadal Parera; הגייה בקטלאנית: rəfəˈɛɫ nəˈðaɫ pəˈɾeɾə; הגייה בספרדית: rafaˈel naˈðal paˈɾeɾa; ידוע בכינויו "רפא", "השור ממאיורקה (El toro de Mallorca)" ו"מלך החימר (El rey de la arcilla)"; נולד ב-3 ביוני 1986) הוא טניסאי ספרדי מקצועני. נדאל דורג במקום הראשון בעולם במשך 209 שבועות (לא ברציפות), מקום שישי בכל הזמנים. נכון ליוני 2022, מדורג במקום הרביעי בעולם. נדאל ידוע כ"מלך החימר" ונחשב לאחד הטניסאים הגדולים בכל הזמנים, ובעיני רבים לטניסאי הטוב ביותר בכל הזמנים.
נדאל זכה בשיא כל הזמנים של 22 תוארי גראנד סלאם לגברים יחידים, ובמדליית זהב אולימפית לגברים יחידים בבייג'ינג 2008. נדאל הוא הטניסאי השני בהיסטוריה של ה-ATP (בנוסף לאנדרה אגאסי) שהשלים במהלך הקריירה "גולדן סלאם" - זכייה בכל ארבעת טורנירי הגראנד סלאם ובמדליית זהב אולימפית. נדאל הוא גם שיאן הזכיות בטורניר גראנד סלאם אחד, כשבאמתחתו 14 זכיות באליפות צרפת הפתוחה (2005–2008, 2010–2014, 2017–2020, 2022). נוסף לכך, הוא זכה ב-36 טורנירים מסדרת "המאסטרס 1000" (מקום שני בכל הזמנים).


== ביוגרפיה ==
נדאל נולד ב-3 ביוני 1986 במנקור , מיורקה. בצעירותו רצה להמשיך את דרכו של דודו, שחקן הכדורגל, מיגל אנחל נדאל. הוא לא הצליח בענף ספורט זה ופנה לטניס. הוא התחיל לשחק בגיל צעיר תחת הדרכתו של דוד אחר שלו, טוני נדאל. טוני, גילה פוטנציאל בידו השמאלית של נדאל כשהיה צעיר והחליט שישחק ביד שמאל, על-אף העובדה שנדאל ימני.
נדאל הצליח בתחום זה ואף זכה באליפות ספרד ובאליפות אירופה לגילאי 12. כעבור שנתיים, בגיל 14, הציעה לו ההתאחדות הספרדית לטניס לעבור לאקדמיית הטניס בברצלונה, שם למד בעבר קרלוס מויה, גיבור הילדות של נדאל. הוריו לא רצו לשלוח אותו למקום מרוחק זה ולכן, אביו החליט לממן את אימוניו במיורקה.


=== תחילת הקריירה המקצוענית ===
בשנת 2002 השתתף נדאל בפעם הראשונה במשחק מקצועני. המשחק נערך נגד ראמון דלגאדו מפרגוואי. נדאל ניצח במשחק, אך הודח בסיבוב השני על ידי אוליבייה רוחוס מבלגיה.
את העונה הבאה פתח נדאל בהשתתפות בכמה טורנירים קטנים לפני שניסה את האתגר הגדול, טורניר המאסטרס במונטה קרלו. נדאל עבר את שני סיבובי המוקדמות וכך הוא נכנס לתחרות הגדולה. בסיבובים הראשונים הוא ניצח את קרול קוצ'רה מסלובקיה ואלברט קוסטה, בן ארצו. הפסיד בשמינית הגמר בתוצאה 6:2,7:6 לג'יזרמו קוריה מארגנטינה והודח מהתחרות.


=== 2004: זכייה בטורניר ראשון ===
בשנת 2004 זכה נדאל בטורניר הראשון שלו. זה היה טורניר סופוט, שנערך בפולין. בדרך לגמר הוא ניצח את ויקטור האנסקו, ארנו די פסקאלה, פרנקו סקווילארי, פליקס מנטייה ובגמר את חוסה אקסוסו בשתי מערכות.
ב-2004, בגיל 18 וחצי, היה לטניסאי הצעיר ביותר שזכה בגביע הדייוויס. במשחק הגמר בדייוויס, ניצח את אנדי רודיק, שהיה אז במקום השני בדירוג. גמר הטורניר הסתיים בתוצאה במשחקים 2–3. נדאל סיים את השנה במקום ה-51 בדירוג.


=== 2007-2005: הפריצה ===
ב-24 באפריל 2005, זכה בטורניר ברצלונה. היה זה הטורניר השני שנדאל זכה מסוג הטורנירים מהסבב העולמי 500 של ה-ATP. בגמר, נדאל ניצח את חואן קרלוס פררו.
ביוני 2005, זכה נדאל בתואר הגרנד סלאם הראשון שלו, באליפות צרפת הפתוחה. נדאל זכה בתואר לאחר ניצחונות על שחקנים בכירים כמו סבסטיין גרוז'אן הצרפתי (שמינית הגמר), דוד פרר הספרדי (רבע הגמר) ורוג'ר פדרר משווייץ (חצי הגמר). בגמר ניצח נדאל את מריאנו פוארטה מארגנטינה ב־4 מערכות.

בנוסף, נדאל זכה גם בארבעה טורנירים מסדרת המאסטרס - במונטה קרלו מאסטרס, רומא מאסטרס, במונטריאול ובמדריד מאסטרס. בסך-הכל זכה נדאל בשנת 2005 ב-11 טורנירים, והגיע למקום השני בדירוג העולמי, כשרק פדרר מקדים אותו.
ב-30 באפריל 2006, שמר נדאל על תוארו בברצלונה. זה היה הטורניר החמישי שנדאל זכה בו, מסוג הטורנירים מהסבב העולמי 500 של ה-ATP. בגמר נדאל ניצח את טומי רוברדו .
ביוני 2006, הצליח נדאל לשמור על תוארו מן העונה שעברה וזכה בפעם השנייה ברציפות באליפות צרפת הפתוחה (הרולאן גארוס), כשהוא מנצח את המדורג ראשון בעולם רוג'ר פדרר ב-4 מערכות. במשחק הגמר השלים נדאל רצף 60 משחקים ללא הפסד על מגרשי חימר. ב-20 במאי 2007 הפסיד נדאל ליריבו המושבע פדרר בגמר טורניר המבורג ובכך בא אל סיומו רצף של 81 ניצחונות אותם השיג נדאל על משטח החימר, בתקופה של שנתיים וחודש. רצף זה נקבע אז כשיא היסטורי.

ב-10 ביוני 2007, נדאל שמר על תוארו וזכה בפעם השלישית ברצף באליפות צרפת הפתוחה, תוך כדי ניצחון על המדורג ראשון בעולם, רוג'ר פדרר. עד אז האדם היחיד שזכה באליפות צרפת הפתוחה יותר מפעמיים ברצף הוא ביורן בורג שזכה 4 פעמים ברצף (1978–1981) בטורניר זה. נדאל חזר על ההישג גם ב-2008, כשניצח שוב את רוג'ר פדרר.
ב-2007 העפיל נדאל לגמר טורניר וימבלדון בפעם השנייה ברציפות, שם הפסיד לרוג'ר פדרר בחמש מערכות שארכו כארבע שעות.


=== 2008: מדליית זהב אולימפית וזכייה ראשונה בווימבלדון ===
נדאל פתח את השנה עם העפלה לחצי הגמר באליפות אוסטרליה הפתוחה שם הפסיד ב-3 מערכות לז'ו-וילפריד צונגה הצרפתי. נדאל העפיל לחצי הגמר גם בטורניר מיאמי.
בעונת החימר, נדאל ביסס את מעמדו הדומיננטי על המשטח, כשניצח בברצלונה, מונטה קרלו והמבורג, כשבשני האחרונים ניצח בגמר את יריבו הגדול רוג'ר פדרר.
נדאל זכה מאוחר יותר ברולאן גארוס מבלי לשמוט מערכה במהלך התחרות. בגמר הוא הביס שוב את רוג'ר פדרר ב-3 מערכות חד צדדיות, כשפדרר ניצח 4 משחקונים בלבד בכל המשחק.
ב-6 ביולי 2008 זכה נדאל לראשונה בטורניר וימבלדון, אשר נחשב ליוקרתי ביותר בעולם, לאחר שניצח את פדרר 3:2 במשחק דרמטי שנמשך 4 שעות ו-47 דקות, ונחשב בעיני רבים לאחד ממשחקי הטניס הגדולים אי פעם.נדאל המשיך בכושרו מעונת הדשא, וב-26 ביולי 2008 זכה בקנדה מאסטרס בטורונטו. לאחר מכן העפיל גם לחצי הגמר בטורניר סינסינטי אך הפסיד לנובאק ג'וקוביץ'.

ב-18 באוגוסט 2008 עלה למקום הראשון בדירוג בזכות יותר מ-30 ניצחונות רצופים ובזכות הפסדיו של המדורג ראשון, רוג'ר פדרר.
בטורניר הטניס באולימפיאדת בייג'ינג זכה נדאל במדליית זהב לאחר ניצחון בגמר על הצ'יליאני פרננדו גונזלס.
באליפות ארצות הברית הפתוחה הפסיד נדאל בחצי הגמר לאנדי מארי הבריטי בארבע מערכות. נדאל השתתף בחלק מטורנירי המשטחים הקשים של סוף השנה אך לבסוף פרש בגלל פציעת ברך.


=== 2009: זכייה באוסטרליה ובגביע דייוויס ===
ב-2 בפברואר 2009 זכה באליפות אוסטרליה הפתוחה בפעם הראשונה בקריירה ובתואר גראנד סלאם שישי בקריירה וראשון על משטחים קשים, וזאת לאחר גמר ארוך של 5 מערכות בו ניצח את רוג'ר פדרר.ב-22 במרץ 2009 זכה נדאל בטורניר אינדיאן וולס מסבב המאסטרס העולמי 1000. בגמר הוא ניצח את הבריטי אנדי מארי.
ב-19 באפריל 2009 ניצח נדאל את נובאק ג'וקוביץ' וזכה בטורניר מונטה קרלו מאסטרס מסבב המאסטרס העולמי 1000 בפעם החמישית ברציפות, והפך לאדם היחידי בהיסטוריה שעשה זאת. לאחר מכן ניצח גם את טורניר ברצלונה, כשכבר בגמר על בן ארצו דויד פרר.
בנוסף, ב-3 במאי 2009 ניצח שוב את נובאק ג'וקוביץ' וזכה בטורניר רומא מסבב המאסטרס העולמי בפעם הרביעית בקריירה, והפך לשחקן הראשון שעושה זאת. זכייה זו הציבה אותו במקום השני בכל הזמנים במספר התארים מסבב המאסטרס העולמי עם 15 זכיות, אחרי אנדרה אגאסי שבמקום הראשון.
נדאל העפיל גם לגמר טורניר מדריד אך נוצח בגמר על ידי רוג'ר פדרר.

ב-31 במאי 2009 הפסיד ברבע גמר אליפות צרפת הפתוחה לרובין סודרלינג (היחיד שהצליח לנצח את נדאל ברולאן גארוס באותה תקופה) ב-4 מערכות ובכך באו לסיומן 4 זכיות רצופות בטורניר.לאחר ההפסד המפתיע ברולאן גארוס, הודיע נדאל שלא ישתתף בעונת הדשא בגלל בעיות בברכיו. פרישתו, בנוסף לזכייתו של רוג'ר פדרר בוימבלדון הביאו לכך שאיבד את המקום הראשון בדירוג לפדרר.
נדאל חזר לסבב בטורניר קנדה, שם הפסיד ברבע הגמר לחואן מרטין דל פוטרו.
באליפות ארצות הברית הפתוחה נעצר נדאל בחצי הגמר שוב מול דל פוטרו שלבסוף זכה בטורניר.
בגמר גביע דייוויס, עזר נדאל לנבחרתו לנצח את צ'כיה כשהוא גובר על תומאש ברדיך ועל יאן האג'ק.
בשנת 2009 נכלל ברשימת טיים 100 לשנת 2009.


=== 2010: גולדן סלאם וזכייה ב-3 גראנד סלאמים ===
נדאל פתח את השנה עם ניצחון באבו דאבי כשהוא גובר בגמר על רובין סודרלינג. לאחר מכן שיחק נדאל בטורניר דוחא, שם הפסיד בגמר לניקולאי דווידנקו.
נדאל השתתף באליפות אוסטרליה הפתוחה שם נאלץ לפרוש ברבע הגמר בגלל בעיות בברכו.
בטורניר אינדיאן וולס, העפיל נדאל לחצי הגמר, שם הפסיד לאיוון ליוביצ'יץ'. גם בטורניר מיאמי העפיל לחצי הגמר אך הפסיד לאנדי רודיק.
נדאל פתח את עונת החימר עם ניצחון בטורניר מונטה קרלו כשהוא גובר בגמר על פרננדו ורדאסקו. נדאל בחר לוותר על השתתפותו בטורניר ברצלונה.
נדאל זכה גם בטורנירי רומא ומדריד כשהוא גובר על דויד פרר ורוג'ר פדרר בהתאמה.
ביוני 2010, זכה נדאל באליפות צרפת הפתוחה, כאשר ניצח את רובין סודרלינג משוודיה ב-3 מערכות ושב למקום הראשון בעולם.
ב-4 ביולי, בגמר אליפות וימבלדון נדאל ניצח ב-3 מערכות את תומאש ברדיך מצ'כיה.באליפות ארצות הברית הפתוחה ניצח ב-4 מערכות את נובאק ג'וקוביץ' מסרביה, בכך היה לטניסאי השביעי בהיסטוריה של סבב הגברים הזוכה במהלך הקריירה שלו בכל ארבעת טורנירי הגראנד סלאם, והשני בלבד (אחרי אנדרה אגאסי) המשלים "גולדן סלאם" בקריירה, מאחר שזכה גם במדליית זהב אולימפית.ב-28 בנובמבר 2010 הפסיד נדאל בגמר גביע המאסטרס לרוג'ר פדרר בתוצאה: 6-1, 3-6, 6-3.


=== 2011: גראנד סלאם עשירי ===
בינואר 2011, העפיל נדאל לשלב רבע הגמר באליפות אוסטרליה הפתוחה אך הודח שם על ידי בן ארצו, דויד פרר, מאחר שהיה חולה. לדעת רבים, אם לא היה חולה בטורניר זה הוא היה זוכה בו והופך לראשון מאז רוד לייבר ב-1969 שזוכה בכל ארבעת טורנירי הגראנד סלאם ברצף.
במרץ 2011, העפיל נדאל לגמר טורניר אינדיאן וולס, ונוצח בגמר על ידי נובאק ג'וקוביץ' ב-3 מערכות.

באפריל 2011 העפיל נדאל לגמר טורניר מיאמי, והפסיד בו לנובאק ג'וקוביץ', 6-4, 3-6, 6-7 (4-7).
כמה שבועות לאחר מכן, זכה נדאל בפעם השביעית ברציפות בטורניר מונטה קרלו, לאחר שניצח בגמר את דויד פרר 4:6, 5:7.שבוע לאחר מכן זכה בטורניר ברצלונה לאחר שניצח בגמר את דויד פרר 2-6, 4-6.
במאי, העפיל לגמר טורניר מדריד, והפסיד בגמר לנובאק ג'וקוביץ' בשתי מערכות.
בהמשך החודש הגיע גם לגמר טורניר רומא, והפסיד בפעם הרביעית השנה במשחק גמר טורניר לג'וקוביץ'.
ביום הולדתו הוא עלה לשלב הגמר באליפות צרפת הפתוחה, לאחר ניצחון ב-3 מערכות על אנדי מארי מבריטניה (4 בעולם). בגמר הוא ניצח את פדרר ב-4 מערכות (7-5,7-6,5-7,6-1), וזכה בפעם השישית בתואר.ביולי 2011 הפסיד נדאל לנובאק ג'וקוביץ' בגמר טורניר וימבלדון בארבע מערכות.
ובספטמבר הפסיד שוב לג'וקוביץ' בגמר אליפות ארצות הברית הפתוחה בארבע מערכות. בסה"כ נדאל הפסיד לג'וקוביץ' 6 פעמים בשנה זו, וכל ההפסדים היו במשחקי גמר.
באוקטובר הפסיד בגמר טורניר טוקיו לאנדי מארי בשלוש מערכות. בהמשך החודש הודח מטורניר מאסטרס 1000 בשאנגחאי כבר בשמינית הגמר, לאחר שהפסיד לפלוריאן מאייר מגרמניה (23 בעולם) בשתי מערכות.
בסוף נובמבר, נדאל ניצח את חואן מרטין דל פוטרו בגמר גביע הדייוויס וכך הוביל את ספרד לניצחונה החמישי בגביע הדייוויס. (2000, 2004, 2008, 2009, 2011).


=== 2012: שיא הזכיות ברולאן גארוס ===
בינואר העפיל נדאל לגמר אליפות אוסטרליה הפתוחה ושם הפסיד בקרב צמוד מאוד אחרי 5 שעות ו-53 דקות לנובאק ג'וקוביץ'.
באפריל 2012, העפיל לגמר טורניר מונטה קרלו ומולו התמודד על התואר נובאק ג'וקוביץ'. נדאל ניצח במשחק וזכה בפעם השמינית ברצף בטורניר. בניצחון זה גם קטע רצף של 7 הפסדים לסרבי במשחקים ביניהם.
ביוני נפגשו השניים שוב בגמר אליפות צרפת הפתוחה, ושוב נדאל ניצח. בכך הפך נדאל לשיאן הזכיות באליפות צרפת הפתוחה, עם 7 זכיות.באליפות וימבלדון 2012, הודח נדאל כבר בסיבוב השני כשהפסיד ללוקאש רוסול (מדורג 100 בעולם) הצ'כי בתוצאה 7:6, 4:6, 4:6, 6:2, 4:6.‏.כשבוע לפני פתיחת אולימפיאדת לונדון (2012) הודיע נדאל כי לא ייקח חלק במשחקים בשל פציעה בברכו. בעקבות הפציעה נאלץ נדאל לוותר על השתתפותו גם באליפות ארצות הברית הפתוחה שנערכה אחרי המשחקים האולימפיים. בעקבות אי-השתתפותו, צצו חשדות שהוא נוטל סמים, נדאל הגיב בחריפות - ובכך השתיק את החשדות. שבין היתר צצו בשל היעדרויותיו המרובות מטורנירים גדולים, אך זאת בעקבות פציעותיו הרבות (בעיקר בברך).


=== 2013: חזרה למקום הראשון ===
בהמשך להיעדרות שלו במחצית השנייה של שנת 2012, לא השתתף נדאל גם באליפות אוסטרליה הפתוחה (שבועיים לפני פתיחת הטורניר הודיע שלקה בווירוס בקיבה). חזרתו מהפציעה התחילה בפברואר 2013, ותוך חודש ניצח בשלושה מארבעת הטורנירים הראשונים בהם השתתף.
הניצחון השלישי מביניהם היה בטורניר אינדיאן וולס, והוא כלל ניצחונות על רוג'ר פדרר ברבע הגמר, תומאס ברדיץ' בחצי הגמר וחואן מרטין דל פוטרו בגמר.בעונת החימר העפיל לגמר טורניר מונטה קרלו, אך הפסיד לג'וקוביץ'. בכך נקטע רצף הזכיות שלו בטורניר בין השנים 2005-2012. לאחר מכן זכה בשלושה טורנירים ברציפות - ברצלונה, מדריד ורומא. ביוני הוא זכה בפעם השמינית בטורניר הרולאן גארוס לאחר שניצח בחצי הגמר את ג'וקוביץ' בחמש מערכות ובגמר ניצח את דויד פרר בשלוש מערכות.באליפות וימבלדון 2013 הודח בסיבוב הראשון לאחר שהפסיד בשלוש מערכות לסטיב דארסיס מבלגיה.
זכה בטורניר המאסטרס במונטריאול לאחר שניצח בחצי הגמר את נובאק ג'וקוביץ' ובגמר את מילוש ראוניץ' מקנדה. והוסיף את התואר ה-9 בעונה הזאת כאשר זכה בטורניר סינסינטי לאחר ניצחון על ג'ון איסנר (ארצות הברית) בגמר.
בספטמבר ניצח את ג'וקוביץ' בגמר אליפות ארצות הברית הפתוחה 2013 בארבע מערכות.

באוקטובר אותה שנה הוא עלה למקום הראשון בעולם לאחר כשנתיים (הפעם האחרונה שבה דורג ראשון בעולם הייתה ב-3 ביולי 2011).


=== 2014: השוואת הגראנד סלאמים לסמפראס ===

ב-4 בינואר, בטורניר דוחא, נדאל ניצח בגמר את גאל מונפיס 6–1, 6–7, 6–2. זה היה הטורניר הראשון שנדאל ניצח אותו ב-2014, והטורניר השני בסדר הטורנירים של ה-ATP.
בסוף ינואר, הפסיד בגמר אליפות אוסטרליה הפתוחה לסטאן ואוורינקה בארבע מערכות(3:6,2:6,6:3,3:6).במאי, נדאל שמר על תוארו בטורניר מדריד נגד קיי נישיקורי. קיי נישיקורי פרש במצב 2–6, 4-6, 0-3.ב-8 ביוני 2014 זכה ברולאן גארוס בפעם ה-9 לאחר ניצחון בגמר על נובאק ג'וקוביץ' בארבע מערכות (6:3, 5:7, 2:6, 4:6) והשווה את ניצחונות הגראנד סלאמים לפיט סמפראס.בווימבלדון הודח בשמינית הגמר על ידי ניק קיריוס לאחר 4 מערכות (7-6, 5-7, 7-6, 6-3).

לפני קנדה מאסטרס נפצע נדאל בשורש כף היד וכתוצאה מכך לא השתתף באליפות טורונטו וסינסינטי ואליפות ארצות הברית הפתוחה.
נדאל חזר לאליפות בייג'ינג למשחק מול רישאר גאסקה נדאל ניצח 4–6, 0-6‏. אך הפסיד למרטין קליז'ן ברבע הגמר.
בטורניר בזל ברבע הגמר הפסיד לבורנה צ'וריץ' 2-6, 6-7. ולאחר המשחק הודיע שסיים את העונה.


=== 2015: שנת השפל ===
ב-6 בינואר, נדאל שיחק את משחקו הראשון בעונה בקטר שם הפסיד למיכאל ברר המדורג במקום ה-127 בתוצאה 1–6, 6-3, 6-4.בקטר, בטורניר הזוגות, נדאל ניצח עם חואן מונאכו. זה היה טורניר הזוגות התשיעי במספר שנדאל זכה בו.
קצת לפני אליפות אוסטרליה הפתוחה, נדאל פרסם שהוא בספק לגבי השתתפותו בגראנד סלאם הראשון של השנה, אך לבסוף החליט להשתתף. ברבע הגמר הפסיד לתומאש ברדיך 6-2, 6-0, 7-6.

ב-27 במרץ, נדאל חזר לטורניר המאסטרס במיאמי למשחק בסיבוב השני (בגלל "bye" בסיבוב הראשון) נגד ניקולס אלמגרו, נדאל ניצח בקלות: 6-4, 6-2. שלב אחד לאחר מכן, נדאל הודח על ידי בן ארצו פרננדו ורדאסקו בשלוש מערכות: 6-4, 2-6, 6-3.
ב-15 באפריל, נדאל חזר למשטחו האהוב, החימר, בטורניר מונטה קרלו שם הפסיד בחצי הגמר לנובאק ג'וקוביץ' המדורג במקום הראשון: 6-3, 6-3.
ב-6 במאי, נדאל המשיך לשחק בספרד, והפעם בבירתה, מדריד. אחרי 4 משחקים שבהם לא שמט מערכה אחת, נדאל הפסיד לאנדי מארי במשחק גרוע מאוד שבו היו לו 26 טעויות בלתי מחויבות, נשבר 3 פעמים ולא הצליח לנצח מערכה אחת. כך השלים נדאל ארבעה הפסדים על משטח החימר, דבר שלא קרה מאז 2005 וזאת בטרם נגמרה עונת החימר. נדאל צנח שלושה מקומות ודורג במקום השביעי, אחרי שלא ירד מהחמישייה הראשונה מאז 2005.ב-26 במאי, נדאל חזר לתחרותו האהובה, אליפות צרפת הפתוחה, אך הפעם לא כפייבוריט לאליפות חוזרת בגלל עונתו החלשה. ברבע הגמר נדאל הפסיד לג'וקוביץ' לאחר 6 שנים שלא הפסיד ברולאן גארוס.
בטורניר ווימבלדון הודח נדאל כבר בסיבוב השני על ידי דאסטין בראון (מדיחו בטורניר האלה 2014, גם כן על דשא). בארבע מערכות: 5-7, 6-3, 4-6, 4-6.
לאחר הפסקה של חודש, נדאל חזר למגרשים, לטורניר המבורג, על משטחי החימר שבהם זכייה מקנה 500 נקודות. ב-2 באוגוסט, התרחש הגמר שבו שיחקו נדאל ופאביו פוניני. נדאל נוצח על ידיו פעמיים ב-2015. נדאל ניצח טורניר בפעם השלישית השנה, ובפעם ה-66 בכל הקריירה, לאחר משחק מאוד צמוד: 7-5, 7-5.ב-13 באוגוסט נדאל חזר למגרשים הקשים של מונטריאול, אחרי ששנה שעברה לא השתתף בטורניר זה. בסיבוב הראשון נדאל ניצח את סרגיי סטקובסקי האוקרייני: 7-6, 6-3. ברבע הגמר, נדאל הפסיד במשחק ה-900 שלו בקריירה לקיי נישיקורי, תוך שעה ו-22 דקות, בתוצאה: 6-4, 6-2.
לאחר ההפסד לנישיקורי, נדאל המשיך את הטור של ארצות הברית, והפעם הגראנד סלאם האחרון של השנה, אליפות ארצות הברית הפתוחה. בסיבוב הראשון נדאל שיחק נגד בורנה צ'וריץ', אותו יריב שניצח אותו בטורניר בזל. נדאל ניצח: 6-3, 6-2, 4-6, 6-4. לסיבוב השלישי נדאל הגיע כאשר מעולם לא בוצע מהפך נגדו, מ-2:0, ל-2:3 במערכות. אך פאביו פוניני עשה זאת בפעם הראשונה וקבע את התוצאה: 6-3, 6-4, 4-6, 3-6, 4-6.


=== 2016 ===
בשנה זו נעדר נדאל מטורנירים רבים בשל פציעות. באולימפיאדת ריו דה ז'ניירו (2016) זכה נדאל יחד עם מארק לופז במדליית הזהב בטורניר הזוגות לגברים לאחר ניצחון על פלורין מרגאה והוריה טקאו מרומניה ב-3 מערכות (2–6, 6-3, 4-6). בטורניר היחידים הוא סיים במקום רביעי לאחר שהפסיד בשלב חצי הגמר לחואן מרטין דל פוטרו מארגנטינה ב-3 מערכות (5–7, 6-4, 7-6) ולקיי נישיקורי בקרב על מדליית הארד, ב-3 מערכות (6-2, 6-7, 6-3).


=== 2017: עלייתו למקום הראשון ===
נדאל העפיל לגמר אליפות אוסטרליה הפתוחה והפסיד בו לרוג'ר פדרר במשחק דרמטי של חמש מערכות. העפלת שניהם יחד לגמר גראנד סלאם לאחר כמה שנים של ירידה יחסית בכושרם זכתה לעניין רב. נדאל העפיל לגמר טורניר מיאמי נגד יריבו המושבע רוג'ר פדרר, ונדאל הפסיד לו 4–6 6-3.
נדאל העפיל גם לגמר הרולאן גארוס, ניצח 2:6, 3:6, 1:6 את סטן ואוורינקה, זכה בתואר גראנד סלאם מספר 15 בקריירה, עקף את פיט סמפראס והפך לסגנו הבלעדי של רוג'ר פדרר בטבלת תוארי הגראנד סלאם הכללית. הייתה זאת זכייתו העשירית באליפות צרפת הפתוחה, ובכך נדאל הפך לטניסאי הראשון שזוכה ב-10 טורנירי גראנד סלאם מאותו סוג. נדאל ניצח את טורניר מונטה קרלו בפעם העשירית, והפך לשחקן היחידי שניצח טורניר מסוג מאסטרס עשר פעמים. בנוסף, נדאל ניצח את טורניר מדריד מאסטרס, ואת טורניר ברצלונה ושמר על התואר שלו מזכייתו בשנה שעברה.
נדאל זכה בפעם השלישית באליפות ארצות הברית הפתוחה לאחר שגבר בגמר על קווין אנדרסון בשלוש מערכות 6:3 6:3 6:4, זה היה תואר הגראנד סלאם ה-16 של נדאל. מאוחר יותר הוא גם זכה בטורניר בייג'ינג לראשונה מול ניק קיריוס.
באוקטובר 2017 העפיל נדאל לגמר טורניר המאסטרס בשנגחאי ולאחר 16 ניצחונות רצופים הפסיד (6-3,6-4) לרוג'ר פדרר.


=== 2018: זכייה 11 ברולאן גארוס ===
נדאל העפיל לרבע גמר אליפות אוסטרליה הפתוחה אך פרש ממשחקו מול מרין צ'יליץ' בשל פציעה אשר גרמה לו להפסיד את סדרת טורנירי המשטח הקשה של תחילת העונה.
כמו בשנת 2017, נדאל המשיך בשליטתו המוחלטת בעונת החימר וזכה בפעם ה-11 בטורניר מונטה קרלו, ברצלונה ואליפות צרפת הפתוחה שם גבר בגמר על דומיניק תים בשלוש מערכות. נדאל זכה גם בטורניר רומא מסדרת המאסטרס.
ישנו רק שחקן אחד אשר ניצח את נדאל על מגרש החימר ב-2018 והוא דומיניק תים אשר ניצח את נדאל בטורניר מדריד מסדרת המאסטרס.
באליפות ארצות הברית הפתוחה נפצע נדאל ופרש. בטורניר פריז ניסה לשוב לשחק, אך פרש עקב כאבים בבטנו, בתחילת נובמבר הודיע כי יצטרך לעבור ניתוח בברכו, ולא יתמודד שוב בעונה זו. עקב כך איבד את המקום הראשון בעולם לנובאק ג'וקוביץ'.


=== 2019: גראנד סלאם 19 בקריירה ===
בינואר 2019 העפיל נדאל לגמר אליפות אוסטרליה הפתוחה שם התמודד נגד נובאק ג'וקוביץ' שניצח אותו בשלוש מערכות. לאחר מכן נדאל הודיע שלא ישתתף בטורנירי אינדיאן וולס ומיאמי בשל פציעה.
עם פתיחת עונת החימר, נדאל הפסיד בחצי גמר טורניר מונטה קרלו לפאביו פוניני. גם בטורניר ברצלונה הוא נעצר בחצי הגמר שם הפסיד לדומיניק תים בשתי מערכות. בטורניר מדריד הוא שוב הודח בחצי הגמר לאחר הפסד לסטפנוס ציציפס. נדאל זכה בתואר החימר הראשון לעונה זו רק בטורניר רומא, שם גבר על נובאק ג'וקוביץ'.
באליפות צרפת הפתוחה ניצח נדאל את רוג'ר פדרר בחצי הגמר, ולאחר מכן התמודד נגד דומיניק תים וניצח אותו בארבע מערכות. היה זה תואר גראנד סלאם 18 בקריירה לנדאל, וה-12 שלו באליפות צרפת הפתוחה. בכך שבר נדאל את שיאה של מרגרט קורט למספר זכיות בטורניר גראנד סלאם בודד. (קורט זכתה 11 פעמים באליפות אוסטרליה הפתוחה).
בטורניר ווימבלדון נעצר נדאל בחצי הגמר, שם הפסיד לרוג'ר פדרר בארבע מערכות.
באוגוסט נדאל זכה בטורניר קנדה אחרי ניצחון על דנייל מדבדב בשתי מערכות. זו הייתה הפעם הראשונה בקריירה בה נדאל הגן על תוארו במשטח שאינו חימר. בנוסף, לאחר ניצחונו ברבע הגמר על פאביו פוניני שבר נדאל את שיא הניצחונות במשחקים בטורנירי מאסטרס 1000 של סבב ה-ATP, שיא שהיה שייך לרוג'ר פדרר שעמד על 378 ניצחונות.
בספטמבר העפיל נדאל לגמר אליפות ארצות הברית הפתוחה שם פגש שוב את דנייל מדבדב. נדאל ניצח את יריבו לאחר משחק הפכפך בן 5 מערכות שארך קצת פחות מחמש שעות. בכך השלים נדאל זכייה רביעית בטורניר, וזכייה בגראנד סלאם מספר 19 בקריירה.


=== 2020: גרנד סלאם 20 בקריירה ===
נדאל החל את עונת 2020 בגביע הATP לנבחרות שהתקיים לראשונה. בעזרתו ספרד העפילו לגמר בו הם הפסידו לסרביה, כאשר נדאל מפסיד לג'וקוביץ' בשתי מערכות. לאחר מכן שיחק נדאל באליפות אוסטרליה הפתוחה שם העפיל עד לרבע הגמר ובו נכנע לדומניק תים בארבע מערכות. לאחר מכן נדאל זכה בפעם השלישית בקריירה באליפות מקסיקו הפתוחה.
בגלל מגפת הקורונה, טורניר ווימבלדון בוטל, וטורניר אליפות צרפת הפתוחה נדחה לסוף ספטמבר. באוקטובר עלה לגמר אליפות צרפת הפתוחה נגד נובאק ג'וקוביץ' וניצח בשלוש מערכות במשחק חד צדדי 6:0-6:2-7:5 וזכה בגראנד סלאם 20 בקריירה. בכך השתווה נדאל לפדרר במספר תוארי הגראנד סלאם בהם זכו.
בטורניר סוף השנה, נדאל נעצר בחצי הגמר כשהפסיד לדנייל מדבדב שניצח בטורניר בסופו של דבר.


=== 2021: זכייה 10 בטורניר רומא ===
באליפות אוסטרליה הפתוחה הודח נדאל ברבע הגמר על ידי סטפנוס ציציפס לאחר שכבר הוביל במשחק ב-2 מערכות. זו הייתה פעם שנייה בלבד בקריירה של נדאל בו הפסיד משחק בטורניר גראנד סלאם בו הוביל ב-2 מערכות.
בעונת החימר, הפסיד נדאל ברבע גמר טורניר מונטה קרלו לאנדריי רובליוב. לאחר מכן ניצח בפעם ה-12 בטורניר ברצלונה, כשגבר בגמר על סטפנוס ציציפס 2:1.
לאחר מכן העפיל לרבע גמר טורניר מדריד, אך הפסיד לאלכסנדר זברב.
במאי 2021, זכה בפעם העשירית בטורניר רומא היוקרתי, כאשר גבר על המדורג 1 בעולם נובאק ג'וקוביץ'.באליפות צרפת הפתוחה נדאל העפיל לחצי הגמר ופגש שם את נובאק ג'וקוביץ'. נדאל הפסיד במשחק בארבע מערכות. היה זה ההפסד השלישי בסך הכל של נדאל אי פעם בטורניר זה. בעקבות ההפסד נדאל הודיע שלא ישתתף בטורניר ווימבלדון ובטורניר הטניס האולימפי.
לאחר מכן שיחק נדאל בכמה טורנירי משנה נוספים אך לבסוף הודיע על סיום העונה בגלל פציעה ברגלו השמאלית. בכך ירד נדאל בדירוג הכולל למקום 6.


=== 2022: גראנד סלאם 21 ו-22 בקריירה ===
בינואר 2022, זכה בפעם השנייה באליפות אוסטרליה הפתוחה אחרי משחק בן 5 מערכות מול דנייל מדבדב שכבר הוביל במשחק ב-2 מערכות. נדאל היה לראשון שחוזר מפיגור ב-2 מערכות בגמר במלבורן מאז 1965, אז עשה זאת רוי אמרסון.
בכך עקף נדאל את רוג'ר פדרר והפך לשיאן הזכיות בטורנירי גראנד סלאם עם 21 זכיות.בפברואר 2022 זכה נדאל בטורניר מקסיקו מבלי לשמוט מערכה לאורך הטורניר. במרץ העפיל נדאל לגמר טורניר אינדיאן וולס מאסטרס, אך הפסיד שם ב-2 מערכות לטיילור פריץ האמריקאי. מאוחר יותר הודיע נדאל שלא ישתתף בטורניר מיאמי בגלל פציעה.
בגלל אותה פציעה, נדאל החמיץ גם את 2 טורנירי החימר הראשונים לעונה, טורניר מונטה קרלו וטורניר ברצלונה. נדאל חזר לשחק בטורניר מדריד, אך הודח ברבע הגמר על ידי בן ארצו הצעיר קרלוס אלקרס שגם זכה בטורניר. לאחר מכן הפסיד בשמינית גמר טורניר רומא לדניס שפובלוב.
ביוני 2022 זכה נדאל בפעם ה-14 באליפות צרפת הפתוחה. הוא ניצח את נובאק ג'וקוביץ' ברבע הגמר בתוצאה 3:1. בחצי הגמר התמודד נגד אלכסנדר זברב שנפצע ונאלץ לפרוש מההתמודדות כשהתוצאה הייתה 7:6 6:6 לנדאל. במשחק הגמר ניצח נדאל את קספר רוד בתוצאה 3:0 (6:3 6:3 6:0).
בכך שיפר נדאל את שיא הזכיות שלו בטורנירי גראנד סלאם, עם 22 זכיות במספר.
בשנה זאת, נכנס פעם נוספת לרשימת טיים 100.


== היריבות בין פדרר ונדאל ==
 ערך מורחב – היריבות בין פדרר ונדאל
רוג'ר פדרר ורפאל נדאל הם שני טניסאים מקצועיים, שנפגשו מספר פעמים ברמות הגבוהות ביותר של הטניס העולמי. רבים מחשיבים את היריבות ביניהם לאחת היריבויות הגדולות בהיסטוריה של הטניס וחובבי הטניס נוהגים לכנות אותה ה'סופר קלאסיקו' של הטניס.
פדרר השווייצרי, אשר מחזיק ב-20 תוארי גראנד סלאם ובסך פרסים מטורנירי טניס עם למעלה מ-127 מיליון דולר, החזיק במקום הראשון בעולם בדירוג ה-ATP במשך 237 שבועות רצופים, החל מפברואר 2004. נדאל הספרדי, הצעיר מפדרר בכ-6 שנים, זכה ב-22 תוארי גראנד סלאם, מעל ל-115 מיליון דולר והחזיק במקום השני בעולם החל מיולי 2005 למשך 160 שבועות רצופים, עד שעקף את פדרר באוגוסט 2008. נכון לאוקטובר 2020 מדורג נדאל במקום השני בעולם לעומת פדרר המדורג במקום הרביעי.
פדרר ונדאל נפגשו עד היום 40 פעמים, מתוכן ניצח נדאל 24 משחקים ופדרר 16. 24 מתוך המפגשים התרחשו במשחק גמר, 8 בגמר תחרות גראנד סלאם. ב-4 מפגשים בגמר אליפות צרפת הפתוחה ניצח נדאל. מתוך שלושה משחקי גמר בווימבלדון, פדרר ניצח פעמיים ונדאל ניצח פעם אחת. בגמר אליפות אוסטרליה הפתוחה 2009 ניצח נדאל. המשחקים בין השניים, שמתארכים לעיתים ל-4 או 5 מערכות, מתעלים לרמות גבוהות בדרך כלל ומספקים לקהל משחקי טניס משובחים. המשחק המפורסם ביותר שהשניים נפגשו בו היה בגמר וימבלדון 2008, שנמשך 5 מערכות והסתיים בניצחונו של נדאל. המשחק נחשב לאחד המשחקים האיכותיים ביותר שנראו בתולדות הטניס.
שני השחקנים יחדיו שלטו בעולם הטניס ביד רמה. יחד זכו השניים ב-24 מתוך 28 טורנירי הגראנד סלאם בין השנים 2004 ל-2010. בשנים 2004–2007, בהן שלט פדרר בטניס העולמי כמעט ללא עוררין (זכה ב-11 תוארי גראנד סלאם מתוך 16 אפשריים ורשם מאזן של 315 ניצחונות לעומת 24 הפסדים בלבד) הוא עדיין החזיק במאזן שלילי במשחקיו מול נדאל (6–8 לטובת נדאל). בכך היה נדאל לשחקן היחיד באותה עת שהיה לו מאזן חיובי נגד פדרר.
מאז 2003 (השנה בה זכה לראשונה פדרר בגראנד סלאם) עד סוף 2020 זכו נדאל ופדרר ב-40 מתוך 71 טורנירי הגראנד סלאם שהתקיימו (56.33%)
שני הטניסאים מחזיקים ברצפי הניצחונות הארוכים ביותר על משטחי הטניס. לפדרר שיאים של 65 ניצחונות רצופים על דשא ו-56 ניצחונות על מגרשים קשים. לנדאל 81 ניצחונות על חימר.


== סגנון משחק ==
לנדאל סגנון מאוד ייחודי, הוא לא מרבה לעלות לחבטות יעף (וולי), ובדרך כלל "בורח" לחבטת כף היד על חשבון חבטת גב היד. הוא מכה את הכדורים בספין (סיבוביות) כבד מאוד, שבעזרתו הכדור קופץ גבוה יותר, מה שמקשה על היריב להחזיר את הכדור. ההתמחות של נדאל היא משטח החימר, עליו גדל. ההצלחה שלו על משטח זה עצומה, והוא זכה 14 פעמים באליפות צרפת הפתוחה.
בתחילת הקריירה שלו הייתה חבטת ההגשה (הסרב) נקודת התורפה שלו, אך במשך השנים הוא שיפר אותה מאוד. אחת החבטות שנדאל מצליח להפיק ברמה גבוהה משל כל שחקני הסבב, היא חבטת ההעברה. הוא מצליח להעביר כדורים מאוד קשים שנחשבים עבור רוב שחקני הסבב לאבודים.
מאפיין ייחודי נוסף של נדאל הוא הכושר הגופני שלו, אולי הכושר הטוב משל כל שאר השחקנים, ולמאפיין זה יש חלק גדול ומשמעותי בהצלחה שלו במהלך השנים.


== פציעות ==
במשך כל הקריירה שלו סבל נדאל מפציעות טורדניות בברכיים, נקודת התורפה שלו.נדאל הפסיד טורנירים בשל פציעותיו בברכיים: לדוגמה, הוא לא שיחק בטורניר וימבלדון בשנת 2009, ואף שמט חודש מוקדם יותר את התואר "הקבוע" שלו באליפות צרפת הפתוחה.
לאחר מכן הוא פרש מטורניר אוסטרליה 2010 ברבע הגמר מול אנדי מארי במצב של 3:6, 6:7 ו-0:3 למארי.
ב-2011, הוא הודח שוב ברבע הגמר במלבורן (אליפות אוסטרליה הפתוחה) בגלל פציעה, אבל סיים את המשחק מתוך כבוד ליריבו דויד פרר.
בחודש מרץ 2012, הוא פרש מטורניר מיאמי עוד לפני חצי הגמר מול אנדי מארי.[דרושה הבהרה]ובסוף 2014, נדאל נפצע בפרק כף יד ימין וכתוצאה מכך נדאל לא השתתף בטורנירים: טורונטו, סינסינטי ואליפות ארצות הברית הפתוחה.


== תארים ==

טורניר סופוט, לאחר ניצחון על חוסה אקסוסו (זכייה בתואר ראשון)
זכייה בגביע דייוויס (2004) עם נבחרת ספרד בטניס לאחר ניצחון על ארצות
הברית
טורניר המאסטרס של מונטה קרלו (2005), לאחר ניצחון על גיז'רמו קוריה
טורניר המאסטרס של רומא (2005), לאחר ניצחון על גיז'רמו קוריה
אליפות צרפת הפתוחה (הרולאן גארוס) (2005), לאחר ניצחון על מריאנו פוארטה
טורניר המאסטרס של קנדה (2005), לאחר ניצחון על אנדרה אגאסי
טורניר המאסטרס של מדריד (2005), לאחר ניצחון על איוואן ליוביצ'יץ'
אליפות צרפת הפתוחה (הרולאן גארוס) (2006), לאחר ניצחון על רוג'ר פדרר
אליפות צרפת הפתוחה (הרולאן גארוס) (2007), לאחר ניצחון על רוג'ר פדרר
אליפות צרפת הפתוחה (הרולאן גארוס) (2008), לאחר ניצחון על רוג'ר פדרר
טורניר וימבלדון (2008), לאחר ניצחון על רוג'ר פדרר
טורניר המאסטרס של קנדה (2008). לאחר ניצחון על ניקולאס קיפר
טורניר הטניס באולימפיאדת בייג'ינג לאחר ניצחון על פרננדו גונזלס
זכייה בגביע דייוויס (2008) עם נבחרת ספרד בטניס לאחר ניצחון על 
ארגנטינה
אליפות אוסטרליה הפתוחה (2009), לאחר ניצחון על רוג'ר פדרר.
זכייה בגביע דייוויס (2009) עם נבחרת ספרד בטניס לאחר ניצחון על צ'ילה.
אליפות צרפת הפתוחה (הרולאן גארוס) (2010), לאחר ניצחון על רובין סודרלינג.
טורניר וימבלדון (2010), לאחר ניצחון על תומאס ברדיץ'.
אליפות ארצות הברית הפתוחה (2010) לאחר ניצחון על נובאק ג'וקוביץ'.
גולדן סלאם - זכייה בארבעת תוארי גראנד סלאם ומדליית זהב אולימפית.
אליפות צרפת הפתוחה (הרולאן גארוס) (2011), לאחר ניצחון על רוג'ר פדרר.
זכייה בגביע דייוויס (2011) עם נבחרת ספרד בטניס לאחר ניצחון על 
ארגנטינה.
אליפות צרפת הפתוחה (הרולאן גארוס) (2012), לאחר ניצחון על נובאק ג'וקוביץ'.
טורניר המאסטרס (אינדיאן וולס) (2013), לאחר ניצחון על חואן מרטין דל פוטרו.
טורניר המאסטרס (מדריד) (2013), לאחר ניצחון על סטאן ואוורינקה.
אליפות צרפת הפתוחה (הרולאן גארוס) (2013), לאחר ניצחון על דויד פרר.
אליפות ארצות הברית הפתוחה (2013), לאחר ניצחון על נובאק ג'וקוביץ'.
טורניר המאסטרס (מדריד) (2014), לאחר ניצחון על קיי נישיקורי.
אליפות צרפת הפתוחה (הרולאן גארוס) (2014) לאחר ניצחון על נובאק ג'וקוביץ'.
טורניר ארגנטינה (2015) לאחר ניצחון על חואן מונאכו.
טורניר שטוטגרט (2015) לאחר ניצחון על ויקטור טרויקי.
טורניר רוסיה (2015) לאחר ניצחון על דוד פרר
טורניר המבורג (2015) לאחר ניצחון על פאביו פוניני.
אליפות אוסטרליה הפתוחה (2022) לאחר הניצחון על דנייל מדבדב.


== ביצועים בטורנירים לאורך הקריירה ==
נכון ל-6 ביולי 2020 מידע מבוסס על המידע באתר ה־ATP.


== רווחים מתחרויות ==
נכון ל-6 ביולי 2020


== מחוץ למגרש ==
ב-8 ביולי 2010 פורסם שהעביר סכום כסף למועדון הכדורגל מיורקה, על מנת לשלם חוב. בתמורה, הוא מחזיק מאז בעשרה אחוזים משווי הקבוצה. נשיא הקבוצה אף הציע לנדאל להיות סגנו, אך נדאל סירב.
אף על פי שדודו, מיגל אנחל נדאל, שימש סגן-המאמן של קבוצת מיורקה, נדאל מחשיב עצמו לאוהד של ריאל מדריד.
נדאל פרסם שהוא אגנוסטי.
כילד, נדאל היה צופה קבוע של האנימה היפנית "דרגון בול". ה-CNN פרסם מאמר על ילדותו של נדאל וקרא לו "הדרגון בול של הטניס".


=== פוקר ===
בנוסף לטניס וכדורגל, נדאל נהנה גם מפוקר. באפריל 2014 נדאל שיחק נגד ונסה סלבסט, אלופת העולם בפוקר, במונקו.
בדצמבר 2013 זכה נדאל בטורניר פוקר לצדקה, נגד רונאלדו.


=== ציוד וחסויות ===
נדאל הופיע במסעות פרסום לקיה כשגריר עולמי של החברה.
לנדאל יש גם הסכם חסות עם חברת תקליטורים של די וי די.
חברת מחבטי הטניס המחסה עליו היא "באבולט" מדגם "AeroPro" עם אחיזת 4\41 L2 אינץ'.
החל מינואר 2010, נדאל הוא השגריר הבינלאומי ל"קוולי", חברה ספרדית שמייצרת ביסקוויטים, לחם, מוצרי מאפה ומוצרי שוקולד. נדאל צרך את מוצריהם מילדותו.
ב-2010, שען יוקרה פיתח שעון בשיתוף פעולה עם נדאל. השעון עשוי מטיטניום וליתיום. השעון שווה בארצות הברית כ-525,000 דולר. נדאל היה מעורב בתכנון והבדיקה של השעון על מגרשי הטניס, וב-2010 במהלך אליפות צרפת הפתוחה דווח כי נדאל עונד את השעון כחלק מעסקת החסות עם השען.


=== האסטרואיד ===
128036 RafaelNadal, הוא אסטרואיד בחגורת האסטרואידים, שהתגלה ב-2003 במצפה האסטרונומי של מיורקה, שנקרא על שמו.

בסוף 2019 התחתן נדאל עם זוגתו, מריה פרנססקה פרלו, לאחר 18 שנים של מערכת יחסים.


== הקרן ==
ב-13 בפברואר 2008, נדאל הקים במנקור את: "קרן רפא נדאל", הקרן מתמקדת בסיוע למדינות מתפתחות, ילדים ובני נוער עם מוגבלויות ופיתוח הספורט. נשיאת הקרן היא אמו של נדאל.
באוקטובר 2010, נדאל הקים בליווי אמו (אנה מריה) ואחותו (מריה איזבל) במסגרת הקרן, בית ספר לטניס ששמו: "School tennis Nadal Rafa" בחבל הארץ: אנדרה פרדש בהודו, בעיר אננטאפור.
חודשיים לאחר מכן בדצמבר, נדאל ארגן משחק ראווה למטרת צדקה בקאחה מחיקה, מדריד, נגד רוג'ר פדרר. נדאל ניצח: 7-6, 4-6, 6-1.
במשחק הראווה הקודם של נדאל ופדרר שהיה בבזל, שווייץ, נדאל הפסיד לפדרר: 6-4, 3-6, 3-6.


== ראו גם ==
היריבות בין פדרר ונדאל
היריבות בין נדאל וג'וקוביץ'
הסבב העולמי לגברים (ATP)
רשימת זוכים בתוארי גראנד סלאם


== קישורים חיצוניים ==

 אתר האינטרנט הרשמי של רפאל נדאל (באנגלית) רפאל נדאל, ברשת החברתית פייסבוק
 רפאל נדאל, ברשת החברתית טוויטר
 רפאל נדאל, ברשת החברתית אינסטגרם
 רפאל נדאל, סרטונים בערוץ היוטיוב
רפאל נדאל, באתר הוועד האולימפי הבינלאומי
רפאל נדאל, באתר olympedia.org
רפאל נדאל, באתר ה-ATP
רפאל נדאל, באתר ה-ITF
רפאל נדאל, באתר גביע דייוויס
קרן הצדקה של נדאל
OCD רפאל נדאל, נושא [הפרעה טורדנית-כפייתית https://orensadeh.co.il/2013/03/20/refaal-naddal-crm/]
רפאל נדאל, באתר אנציקלופדיה בריטניקה (באנגלית)


== הערות שוליים ==