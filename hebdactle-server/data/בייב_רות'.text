ג'ורג' הרמן רות' ג'וניור (אנגלית: .George Herman Ruth Jr;‏ 6 בפברואר 1895 – 16 באוגוסט 1948), הידוע בכינויו: "Babe",‏ "The Bambino" ו-"The Sultan of Swat", היה שחקן בייסבול אמריקאי ששיחק בליגת ה-MLB בין השנים 1914–1935. על פי דירוגים רבים נחשב רות' כשחקן הבייסבול הטוב בהיסטוריה. מספר חבטות ההום ראן יחד עם אישיותו הכריזמטית האדירו את תדמיתו על רקע שנות העשרים הסוערות. רות' היה השחקן הראשון ב-MLB שהשיג 60 חבטות הום ראן בעונת משחקים אחת (1927), שיא אשר החזיק מעמד לאורך 34 שנים, עד שנשבר בשנת 1961 על ידי רוג'ר מאריס. במשך כל שנותיו כשחקן מקצועי הכה רות' 714 הום ראן, שיא שעמד משך 39 שנה, עד שנשבר על ידי האנק ארון בשנת 1974. שלא כמו רבים מן החובטים רבי העוצמה, לרות' היה גם ממוצע מרשים בחבטות מוצלחות: 34.2% בסה"כ. הממוצע העשירי בטיבו בהיסטוריה של הבייסבול. 


== קריירה ==
רות' החל את הקריירה המקצוענית שלו בקבוצת בוסטון רד סוקס בה שיחק כפיצ'ר (מגיש) בין 1914 ל-1919, רות' היה המגיש המצטיין של הקבוצה והוביל אותה לזכייה בוורלד סיריס ב-1916, במקביל להצלחה שלו כמגיש, החל להתבלט גם כישרונו כחובט, תקופה זו הייתה תקופה של שיפור בחומרים מהם היו עשויים כדור המשחק והמחבט, ורות' ניצל זאת היטב, ב-1919 הוא שבר לראשונה את שיא חבטות ההום ראנס בעונה והעמיד אותו על 29. 
בסוף 1919 עבר רות' לניו יורק יאנקיז בעסקה שנויה במחלוקת, לפי הנרטיב הפופואלרי כספי העסקה שימשו את בעלי הרד סוקס למימון הצגה בברודוויי. המעבר של רות' ליאנקיז הביא להתפתחות אחת היריבויות הגדולות ביותר בספורט האמריקאי, בין הרד סוקס ליאנקיז. כמו כן, החלה בבוסטון תקופת בצורת ממושכת של 86 שנה ללא זכייה בתארים, אשר כונתה בשם "קללת הבמבינו". 
ביאנקיז הפך רות' ממגיש לחובט פותח וכבר בעונתו הראשונה בניו יורק חבט ל-54 הום ראנס, ושנה לאחר מכן, ב-1921 כבר השיג 59, ועלה למקום הראשון בטבלת החובטים, בעונתו השמינית בלבד בליגה. הוא הוביל את היאנקיז לזכייה ב-4 וורלד סיריס, כולל ב-1923, בה זכה גם לתואר ה-MVP. 
בשנת 1936 היה רות' לאחד השחקנים הראשונים אשר שמם נחקק בהיכל התהילה הלאומי של הבייסבול. בשנת 1969 הוא נבחר לשחקן הבייסבול הגדול בכל הזמנים, בהצבעה שנערכה לכבוד 100 שנה לבייסבול המקצועי. ב-1999 נערך סקר של סוכנות Associated Press שבחר את הספורטאי הגדול ביותר במאה ה-20, רות' נבחר במקום השני לאחר מייקל ג'ורדן.[דרוש מקור]מעבר להישגיו המקצועיים, רות' שינה את פני הבייסבול המקצועי בארצות הברית. בזכות משחקו, עלתה בשנות ה-20 הפופולריות של המשחק בצורה חדה. אף אופיו של המשחק ראה שינוי הודות לתוצאות הגבוהות שהושגו לראשונה בזכות הצטיינותו במשחק.
מחוץ לשדה המשחק רות' נודע בתרומותיו הנדיבות למפעלי צדקה לצד אורח חייו הנהנתי, אשר אפיין את שנות ה-20 בארצות הברית, בטרם פרוץ השפל הגדול. רות' הפך למושא הערצה בארצות הברית ואף שהלך לעולמו לפני שמונה עשורים שמו עדיין נישא בפי רבים מחובבי הספורט בארצות הברית. בעקבות ביקורו ביפן בשנת 1934, שם שיחק במשחק ראווה של כוכבי הליגה, נדבקה אף מדינה זו בקדחת הבייסבול, משחק הממשיך למשוך המונים ביפן עד היום.
ב-1942 שיחק בסרט גאוות היאנקים את תפקיד עצמו לצידו של גרי קופר שגילם את דמותו של שחקן הבייסבול האגדי לו גריג.
בנובמבר 2018 העניק לו הנשיא דונלד טראמפ את מדליית החירות הנשיאותית.


== קישורים חיצוניים ==

 אתר האינטרנט הרשמי של בייב רות'
ניר צדוק, היום לפני 80 שנה | הנפת הפרידה של אגדה אמריקאית, באתר הארץ, 25 במאי 2015 
בייב רות', באתר "Find a Grave" (באנגלית)
בייב רות', באתר אנציקלופדיה בריטניקה (באנגלית) בייב רות', ברשת החברתית פייסבוק
בייב רות', באתר Baseball-Reference.com MLB
בייב רות', באתר Baseball-Reference.com ליגות אחרות
בייב רות', באתר ESPN.com MLB
בייב רות', באתר MLB.com
בייב רות', באתר The Baseball Cube


== הערות שוליים ==