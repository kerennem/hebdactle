מחסן הוא מבנה נפרד או חלק ממבנה אשר משמש להחזקה של סחורה, חמרי גלם וכדומה. וכן מבנה או חלק ממבנה המשמש להחזקה של חפצים שאין בהם צורך מיידי. 
נהוג להבחין בין מחסן פרטי למחסן מסחרי. מחסנים משמשים גורמים מסחריים שונים, כמו יצרנים, יבואנים, יצואנים, סיטונאים, עסקי לוגיסטיקה ושליחויות, מכס, וכו'. 
דוגמאות למחסנים בשימוש במפעלי ייצור:

כאשר הצריכה אינה שווה לתפוקה המחסן משמש לאחסון תוצרת גמורה.
כאשר יש צורך באחסנת חלקים במהלך פעולת הייצור המחסן יהיה מחסן תוצרת בתהליך.
כאשר יש צורך במקום לאחסן חומרים המשמשים בייצור המחסן יהיה מחסן חומרי גלם.עבור יבואנים, סיטונאים, וקמעונאים מחסן משמש בדרך כלל להחזקת סחורה שטרם נמכרה לחוליה הבאה בשרשרת האספקה, על מנת לאפשר גמישות בהספקה על פי מודלים של צריכה צפויה. כלומר, סחורה שהלקוחות צפויים להזמין לפני שבעל המחסן יספיק להזמין את הסחורה מהספק שלו.
מחסנים מסחריים נמצאים בבניינים גדולים באזורי תעשייה. הם מצוידים ברציפי העמסה למשאיות (או לעיתים לספינות); ולעיתים הסחורה מועמסת ישירות לנמל תעופה, נמל ימי או תחנת רכבת. לעיתים קרובות יש גם עגורנים ומלגזות המסייעות בשינוע הסחורה, שעל-פי תקני ISO מצויה על משטחי משא. בשל מורכבות ניהול מחסנים, הם דורשים לעיתים שימוש במערכת ניהול מחסן ממוחשבת. במחסנים כאלו יש לעיתים מערכת אחסון אוטומטית המאפשרת אחסון וליקוט של הפריטים באמצעות מערכת רובוטית.
בהתאם לסוג הסחורה או החומרים המאוחסנים בהם, מחסנים שונים נדרשים לעמוד בדרישות שונות, כגון בקרת טמפרטורה, בקרת לחות, איטום למניעת כניסה או בריחה של גזים שונים, ועוד.


== ראו גם ==
מחסן ערובה
אסם


== קישורים חיצוניים ==

אִכְסוּן ואִחְסוּן, באתר האקדמיה ללשון העברית, 29 במרץ 2011