חשמלאי הוא אדם שמקצועו הוא חשמלאות - חיווט חשמלי של בניינים, מכונות וציוד נייח. חשמלאי עוסק בהתקנת ציוד חשמלי חדש או בתחזוקת תשתית קיימת. בחשמלאות קיימים תחומי התמחות ספציפיים, כגון חשמלאות רכב או חיווט תעופתי. למקצוע החשמלאי נדרשת הכשרה.
במדינות רבות נדרש רישיון על מנת לעסוק בחשמלאות. בישראל אחראי משרד העבודה, הרווחה והשירותים החברתיים על תחום זה, ומעניק רישיונות לחשמלאים המדורגים בדרגות שונות, בהתאם להכשרתם המקצועית. ביצוע עבודות חשמל על ידי מי שאין ברשותו רישיון מהווה עבירה פלילית. החוק בישראל מגדיר "ביצוע עבודות חשמל" כהתקנה, בדיקה, שינוי, תיקון או פירוק של מתקן חשמל כולל השגחה על ביצוע עבודות, ועריכת תוכניות טכניות לביצועה.


== סיכונים מקצועיים ==
מקצוע החשמלאי כרוך בסכנות רבות, כמו התחשמלות (שהיא הסיבה השלישית בשכיחותה לתאונות עבודה) או נפילה מגובה (הסיבה הראשונה בשכיחותה לתאונת עבודה), גורם נפוץ לפציעה בקרב חשמלאים העובדים על עמודי חשמל או בחיבור גופי תאורה בתקרות. יחד עם זה, גורם המוות והפציעות החמורות ביותר בקרב חשמלאים הוא קשת חשמלית שנוצרת בעת עבודה במיתקן אשר לא נותק ממתח חשמלי.


== היסטוריה ==
החשמלאות היא מהמקצועות הנפוצים והמבוקשים בעולם עקב השימוש הנרחב בחשמל. משק החשמל נוצר כבר בסוף המאה ה-19 אך נכנס לתנופה רק במאה ה-20. עם הרצון להשתמש בטכנולוגיה החדשה גבר הצורך במומחים בתחום שיודעים לתכנן, לבנות ולתחזק את רכיבי משק החשמל, החל בייצור החשמל דרך אמצעי הובלתו וכלה במכשירים המופעלים באמצעותו.


== ראו גם ==
הנדסת חשמל


== קישורים חיצוניים ==

איתור חשמלאי מורשה באתר משרד העבודה והרווחה
פורום חשמלאים מקצועי


== הערות שוליים ==