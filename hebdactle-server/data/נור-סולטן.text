נור-סולטן (בקזחית: Nūr-Sūltan/Нұр-Сұлтан; ברוסית: Нур-Султан) היא בירת קזחסטן מאז שנת 1997. העיר שוכנת בצפון המדינה במישור שטוח. את העיר חוצה נהר ייסיל.
העיר נקראה אסטנה (בקזחית וברוסית: Астана (מידע • עזרה)) בשנים 1997–2019 עד ששמה שונה, על שם נשיאה הראשון של קזחסטן ואבי האומה הקזחית נורסולטן נזרבייב.


== שמות העיר ==
1832–1961: אקמולינסק
1961–1991: צלינוגרד
1991–1997: אקמולה
1997–2019: אסטנה
2019 ואילך: נור-סולטן


== היסטוריה ==
תחילתה של העיר ב-1824 בהקמת מבצר שנקרא "אקמולינסק". ב־1961 שונה שמה ל"צלינוגרד", והיא הפכה לבירת טריטוריה סובייטית. ב־1991, לאחר שקזחסטן קיבלה את עצמאותה מברית המועצות, שונה שמה של העיר לאקמולה, על בסיס שמו של המבצר הישן. פירוש השם החדש היה "הקבר הלבן". 
החל מ־1994 החלה העיר להתפתח והיא עוצבה כבירתה לעתיד של המדינה העצמאית החדשה. ב־1997 היא הפכה באופן רשמי לעיר הבירה והחליפה את אלמטי, הבירה הקודמת. יחד עם הפיכתה לבירה גם שונה שמה ל"אסטנה" שפירושו "עיר בירה". בצידו השני של נהר ייסיל הוקמה העיר החדשה ובה משרדי הממשלה החדשים ומרכזי עסקים.
ההתפתחות הייתה ועודנה מהירה מאוד, והיא ממומנת בעיקר מהנפט, שמצוי בשפע ברחבי קזחסטן. את הפיתוח הוביל ברובו נשיא המדינה נורסולטן נזרבייב, שביקש להפוך את אסטנה לעיר הגדולה והמרכזית במרכז אסיה. אסטנה היא עיר בירה שמתוכננת מראש לפרטי פרטים לתפקידה, ודומה מבחינה זו לערי בירה אחרות בעולם, כדוגמת ברזיליה בברזיל וקנברה באוסטרליה. 
היא נבחרה משום מיקומה במרכז המדינה, ונועדה לנטוע גאווה לאומית כלפי פנים, ומוניטין בינלאומי של קזחסטן, כלפי חוץ. משום כך היא רוויה בבניינים מונמנטליים רבי-רושם שהושקע בהם כסף רב. כמרכז הפוליטי של המדינה נמצאים בה ארמון הנשיא, הפרלמנט ובית המשפט העליון. 
בנוסף נמצאים בעיר גם מבנים רבים נוספים בעלי חשיבות, בהם אולם הקונצרטים המרכזי של קזחסטן, ארמון החגיגות (לשעבר ארמון החתונות הסובייטי), ובניין קרקס אסטנה.
בשנת 2017 אירחה העיר את תערוכת "אקספו" הבינלאומית, שעמדה בסימן אנרגיה ירוקה והתייעלות אנרגטית.
עם הודעת הנשיא נורסולטן נזרבייב על עזיבתו את התפקיד, קבע הפרלמנט הקזחי כי לאחר שינוי נדרש בחוקת המדינה שם העיר יהיה "נור-סולטן", על שמו של נזרבייב.


== ספורט ==
מועדון הספורט המרכזי בעיר הוא המועדון הנשיאותי אסטנה (ששמר על שמו למרות שינוי שם העיר). המועדון הנשיאותי כולל מועדון הכדורסל אסטנה ומועדון הכדורסל ארלאן, מועדון כדורגל, מועדון הוקי קרח, נבחרת מרוצי אופניים וקבוצת מרוצי מכוניות.
האצטדיון המרכזי בעיר הוא אסטנה ארנה.


== אתרים בעיר ==
שדרות המים הירוקים - בקזחית נקרא גם: "שביל הזוהר". השדרה הלאומית של קזחסטן הממוקמת בעיר הבירה במרכזו של מרכז השלטון והעסקים החדש בדרום מערב העיר, שהוקם בגדה השמאלית של נהר אישים.
מגדל בייטרק - מגדל תצפית שכיפתו זהב המשקיף על העיר מגובה 97 מטרים. בתוכו גם גלריה לאמנות, אקווריום ומסעדה.
מוזיאון הנשיא (לתולדות קזחסטן) - מכיל מוצגים שונים מתולדות האזור בו שוכנת כיום קזחסטן ביניהם מוצגים העשויים זהב ותלבושות לוחמים.
מרכז חאן שאטיר - מרכז מקורה ענק לבילויים ולקניות בכל עונות השנה.
מסגד חזרט סולטאן - המסגד הגדול ביותר במרכז אסיה. גובהו 51 מטרים. יכול להכיל עשרת אלפים איש. נחנך בשנת 2012.
מתחם אטקמן של קזחסטן - מתחם באוויר הפתוח המציג מודלים זעירים של בניינים, ערים ואתרים שונים מרחבי קזחסטן.
ארמון השלום וההתפייסות - בנוי בצורת פירמידה. נועד לסמל את השלום וההבנה הבין-דתית. נשקף ממנו מראה מרהיב של העיר. מכיל גם מוזיאון אתנוגרפי ושתי גלריות לאמנות.
מתחם אקספו 2017 - מתחם היריד של תערוכת אקספו 2017 הכולל ביתנים של מדינות שונות ושל מתחמי מסחר ותערוכות.
קמפוס האוניברסיטה האירואסיאתית הלאומית על שם ל. נ. גומיליוב


== נתונים דמוגרפיים ==
בעשור שחלף מאז הכרזתה כבירת המדינה גדלה אוכלוסיית העיר בשיעור גבוה מכפול, והגיעה ל-1,184,469 בני אדם ב-1 בינואר 2021, עובדה ההופכת אותה לעיר השנייה בגודלה בקזחסטן, אחרי אלמטי. גידולה המהיר של העיר משך אליה אוכלוסיות מהגרים - חוקיים ובלתי חוקיים - מאזורים אחרים בקזחסטן וממדינות שכנות: אוזבקיסטן וקירגיסטן. הגירה זו שינתה את אופי אוכלוסיית העיר, שבה היה רוב של תושבים ממוצא סלאבי, והעלתה את אחוז הקזחים האתניים המתגוררים בה. בשנת 2007 היו 60% מתושבי העיר ממוצא קזחי, בעוד שבשנת 1989 היוו הקזחים רק 17% מאוכלוסיית העיר.


== פנורמה ==


== קישורים חיצוניים ==

 אתר האינטרנט הרשמי של נור-סולטן
קטעי וידאו המציגים את אסטנה 2005-2001  
סרט על הפיכתה של אסטנה לבירת קזחסטן (רוסית) 
אסטנה בירת קזחסטן, ביצת זהב בלב הערבה, משה גלעד, עכבר העיר, 2009
נור-סולטן, באתר אנציקלופדיה בריטניקה (באנגלית)


== הערות שוליים ==