המטבח המזרח-תיכוני הוא המטבח הנפוץ במדינות שונות באזור המזרח התיכון.


== מאפיינים ==
מדינות המזרח התיכון השפיעו זו על זו במהלך השנים כך שהבישול התפתח בכיוון של עקרונות משותפים.
המטבח המקומי המזרח-תיכוני שקיים בישראל משלב מנות מובילות ומרכיבי בסיס הנפוצים גם במטבח הלבנוני, הירדני, המצרי, הסורי ועוד מטבחים ששייכים לעמים המתגוררים באזור.
מאז שנות התשעים המטבח המזרח-תיכוני והישראלי מתפשט ברחבי העולם, עם יותר מסעדות ודוכני אוכל רחוב המגישים את המנות האופייניות למטבח זה. חוקרת האוכל וההיסטוריונית קלאודיה רודן:   
"סגנונות המזרח התיכון אינם חדשים (...) רבים מהמאכלים שכתבתי עליהם לפני כ-48 שנים שולבו בהדרגה ב'מטבח הבריטי האקלקטי החדש', כמו גם במקומות רבים בעולם. לפני זמן רב, ביקשו סופרמרקטים כמו מרקס אנד ספנסר ממפעל בבעלות קפריסאית להשתמש במתכונים שלי כדי לייצר אוכל מזרח תיכוני (...) אנחנו נמצאים בתקופה של גלובליזציה ומזון הפך לעניין של אופנה. התקשורת תמיד מחפשת את הדבר הגדול הבא באוכל ואנשים רוצים לאכול ולבשל מה שאופנתי. במשך השנים עברנו אופנות בקולינריה: מהמטבח הצרפתי (...) דרך המטבח האיטלקי, הספרדי ועד המטבח הנורדי. עכשיו זה המטבח המזרח תיכוני. ואסור לשכוח שמאכלי המזרח התיכון והים התיכון נחשבים למאכלים בריאים, והם גם זולים יחסית".


== מרכיבים ==
מרכיבים דומיננטיים במטבח המזרח-תיכוני כוללים פיתות, דבש, זרעי שומשום וחומוס. תבלינים דומיננטיים במטבח המזרח-תיכוני כוללים כוסברה, זעפרן, סומק, נענע ופטרוזיליה.

הבשר הפופולרי במטבח זה הוא בעיקר בשר עופות, פרות וכבשים ומשום שקיים איסור על אכילת בשר חזיר באסלאם וביהדות, נדיר למצוא מאכלים הכוללים בשר חזיר במזרח התיכון. מוצרים חלביים פופולריים במיוחד במטבח הטורקי ובמטבח היווני.


== המאכלים הפופולריים ביותר ==
בשנת 2017 רשת הטלוויזיה האמריקנית CNN לדרג את מה שהם הגדירו כ"20 המאכלים הטובים ביותר מהמזרח התיכון". הם ערכו משאל נרחב בקרב בעלי מסעדות, אנשים המכונים מומחי אוכל ועוד.
למקום הראשון בדירוג הגיע החומוס. בין הנימוקים: "הוא יכול לבוא עם הכל. עם המבורגר, ליד תפוחי אדמה - וכמובן בתוך פיתה".  
החומוס שהוכתר לטעים והמומלץ ביותר, מקורו באחת המסעדות הסמוכות לשער שכם בעיר העתיקה בירושלים.  
למקום השני בדירוג הגיע המנקיש, מעין לחם קטן ועגול המכיל זעתר ושמן זית שנוהגים לפזר עליו גבינת צאן או בשר. ברשת ציינו לטובה במיוחד את המנקיש של דובאי.  
השווארמה, שזוכה לפופולריות רבה במטבח הישראלי, לא נכללה בין עשרת המאכלים המדורגים ראשונים.  

למקום השלישי הגיעה גבינת החלומי הצלויה - "טעם מסעיר שנעשה מחלב עיזים או כבשים", תיארו אותו.  במקום הרביעי בדירוג CNN זכה מה שמוגדר כמאכל הלאומי של מצרים - הפול. בהדגשה של המאכל הספציפי "פול מדמס", המכיל פול המבושל בישול איטי מאוד יחד עם שמן זית, שום כתוש, פטרוזיליה, בצל ומיץ לימון. 
הפלאפל הגיע למקום החמישי בסקר של ה-CNN.
עוד בעשירייה הראשונה בסקר זה: סלט חצילים בטחינה - "באבא גנוש", סלט טאבולה ועוד. 
בעשירייה השנייה דורגו מאכלים המוכרים פחות בישראל ויותר במדינות המזרח התיכון האחרות: קציצות קופטה שמקורן באיראן, מנסף - תבשיל בשר כבש מבושל ברוטב יוגורט הנפוץ במגזר הערבי, שישקבב ושני קינוחים מתוקים מהמטבח הערבי והדרוזי שנפוצים בישראל: בקלווה וכנאפה. 
באותה שנה נערך סקר דומה בעמוד הפייסבוק של חדשות 2 online. שם זכה החומוס במקום הראשון, וקיבל את התואר "המאכל המזרח תיכוני הטעים והטוב מכולם". מעל 40% מקולות המצביעים שהשתתפו במשאל בחרו בו . 
למקום השני בדירוג בסקר זה הגיעה השווארמה ולמקום השלישי - הפלאפל.


== ראו גם ==
המטבח הישראלי
המטבח של ערביי ארץ ישראל


== קישורים חיצוניים ==

המזרח התיכון בויקימסע
סקר 20 המאכלים המובילים במטבח המזרח תיכוני של רשת CNN (באנגלית)


== הערות שוליים ==