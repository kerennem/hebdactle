ויליאם קלארק גייבל (באנגלית: William Clark Gable;‏ 1 בפברואר 1901 - 16 בנובמבר 1960) היה שחקן קולנוע אמריקני, זוכה פרס האוסקר לשנת 1934. תפקידו הבולט ביותר היה בסרט "חלף עם הרוח" משנת 1939. משמו נגזר שמו הפרטי של קלארק קנט.


== ביוגרפיה ==
גייבל נולד בקדיז שבאוהיו, ארצות הברית לוויליאם הנרי, עובד בבאר נפט, ואדליין (לבית הרשלמן). אביו היה פרוטסטנטי ואמו קתולית. בגיל חצי שנה הוטבל בכנסייה הקתולית. כאשר היה בן עשרה חודשים, נפטרה אמו ככל הנראה, ממחלת סרטן המוח. אביו סירב לגדלו כקתולי ומשפחת אמו מחתה על כך. לבסוף הוחלט כי גייבל יבלה חלק מהזמן אצל דודיו. באפריל 1903 נישא אביו לג'ני דאנלפ. היא ניגנה בפסנתר ולימדה אותו גם. כנער, אהב גייבל לתקן כלי רכב עם אביו, ובנוסף נמשך לספרות ולשירה, והיה מדקלם את הסונטות של שייקספיר.
בשנת 1917, עקב בעיות כלכליות של אביו, עברה המשפחה לחווה באזור אקרון, וגייבל החל לעבוד במפעלים לייצור צמיגים. בשנת 1922 הוא עבר לפורטלנד שבאורגון, ועבד כמוכר עניבות.


=== קריירה ומשפחה ===
בגיל 21, לאחר שקיבל ירושה של 300 דולר, פתח גייבל בקריירה בתיאטרון ופגש את סוכנת השחקנים ג'וזפין דילון, שמימנה עבורו לימודי משחק. בשנת 1924 נישאו השניים ועברו להוליווד במטרה לפתח לגייבל קריירת משחק בקולנוע.
בשנים 1925–1930 שיחק גייבל בתפקידים משניים בסרטים אילמים ובתיאטרון, ובשנת 1930 הוחתם על חוזה בחברת MGM. לאחר שהופיע בהצגות תיאטרון שונות, הספיק להתגרש ולהתחתן בשנית. ב-1931 הופיע גייבל לראשונה בסרט מדבר - "המדבר הצבוע" באותה שנה הופיע בסרט "סוזן לנוקס" לצידה של גרטה גרבו. שנה לאחר מכן הפך לכוכב של חברת MGM. ב-1934 הופיע גייבל בסרט "זה קרה לילה אחד" עליו קיבל פרס אוסקר לשחקן הטוב ביותר. בהמשך הופיע גייבל בסרטים רבים: "המרד על הבאונטי" (עליו היה מועמד לפרס האוסקר), "סן פרנסיסקו", "אבק אדום", וב-1939 בסרטו המפורסם ביותר "חלף עם הרוח" (עליו היה מועמד פעם נוספת לפרס האוסקר) ובעקבותיו כונה "המלך" של הוליווד. באותו זמן התחתן גייבל בפעם השלישית עם קרול לומברד.
באוגוסט 1942 נהרגה קרול בתאונת מטוס, וגייבל השבור החליט להתגייס לצבא ושירת במלחמת העולם השנייה. את רוב שירותו עשה באנגליה והוענקה לו מדליית האוויר.
בנובמבר 1943, שב לארצות הברית. גייבל היה השחקן המועדף על אדולף היטלר ובמהלך המלחמה היטלר הציע פרס כספי למי שיתפוס את גייבל ויביאו אליו.
בתום המלחמה, הוא שב לחווה שלו וחידש את מערכת היחסים עם השחקנית וירג'ינה גריי. בשנת 1949, נישא לדוגמנית סילביה אשלי. ב-1952, התגרשו השניים. לאחר נישואים כושלים וסרטים לא מוצלחים, פתח גייבל בקריירה של שחקן עצמאי והפך לשחקן בעל המשכורת הגבוהה ביותר באותה תקופה.
ב-1953 שיחק בסרט מוגמבו לצידן של אווה גארדנר וגרייס קלי. ב-1954, עזב גייבל את MGM עקב התפקידים שהציעו לו. ב-1955, הוא הצטרף לאולפני המאה ה-20 ונישא לאשתו החמישית, קיי ספרקלס.
ב-1958 שיחק בסרט חביב המורה לצידה של דוריס דיי.
ב-1960 שיחק בסרט "זה התחיל בנאפולי" לצידה של סופיה לורן וב"יוצאי הדופן" לצידם של מרילין מונרו, מונטגומרי קליפט ואלי וולך, על פי תסריט של ארתור מילר ובבימויו של ג'ון יוסטון.
ב-6 בנובמבר 1960, מספר ימים לאחר השלמת הסרט נשלח גייבל לבית החולים בהוליווד עקב התקף לב. בבוקר ה-16 בנובמבר, נראה כי מצבו השתפר אך לבסוף הוא נפטר באותו ערב מהתקף לב שני בגיל 59.
הוא היה חבר במסדר הבונים החופשים וחבר בלשכת "בוורלי הילס" מספר 528, בבוורלי הילס קליפורניה.


=== ילדים ===
ב-6 בנובמבר 1935 נולדה בת לשחקנית לורטה יאנג, ששיחקה עמו באחד מסרטיו ונסעה לאחר הסרט לכמה חודשים. עם שובה להוליווד הביאה עמה את התינוקת, ג'ודי, ואמרה כי אימצה אותה. רק מאוחר יותר גילתה כי התינוקת היא בתו של גייבל, וסיפרה כי ניהלה רומן עם גייבל. לאחר פטירתה של ג'ודי פרסמו אחיה (בנה של יאנג) ואשתו שגייבל אנס את יאנג, ומכך היא הרתה בג'ודי. לורטה יאנג סיפרה זאת רק למשפחתה שחיכתה עד מותן של לורטה וג'ודי לפני פרסום הסיפור המלא.ארבעה חודשים לאחר מותו, ב-20 במרץ 1961, נולד לו בן בשם ג'ון מאשתו החמישית קיי.


== קישורים חיצוניים ==

 קלארק גייבל, במסד הנתונים הקולנועיים IMDb (באנגלית)
קלארק גייבל, באתר "אידיבי", מאגר הידע העברי לקולנוע ישראלי ועולמי
 קלארק גייבל, באתר AllMovie (באנגלית)
 קלארק גייבל, באתר Rotten Tomatoes (באנגלית)
 "קלארק גייבל", במסד הנתונים הקולנועיים Kinopoisk.ru (ברוסית)
 קלארק גייבל, באתר MusicBrainz (באנגלית)
 קלארק גייבל, באתר Discogs (באנגלית)
אורי קליין, סוד קסמו המתמשך של קלארק גייבל, הארץ, 16 בנובמבר 2010
קלארק גייבל, באתר "Find a Grave" (באנגלית)
קלארק גייבל, באתר אנציקלופדיה בריטניקה (באנגלית)


== הערות שוליים ==