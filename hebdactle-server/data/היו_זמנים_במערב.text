היו זמנים במערב (באנגלית: Once Upon A Time In The West) הוא מערבון של סרג'ו לאונה. בכתיבת התסריט השתתפו ברנרדו ברטולוצ'י ודריו ארג'נטו.
הסרט הוא ”מערבון ספגטי” שנעשה בעזרת צוות איטלקי ושחקנים אמריקנים.


== עלילת הסרט ==
העלילה נסובה אודות עיירה (דמיונית) בשם פלגסטון, במערב הישן של ארצות הברית עם שריף (קינן ווין).
בסצנת הפתיחה, שלושה אקדוחנים ממתינים בפונדק דרכים לאדם מסתורי (צ'ארלס ברונסון) שיורד מהרכבת. הזר, שמכונה לאורך העלילה "הרמוניקה" (על שם המפוחית שבה הוא מנגן) גובר על שלושת האקדחנים, ומחסלם.
לאחר מכן אנו פוגשים בברט מקביין (פרנק וולף). מקביין הוא בעלים של חלקת אדמה בשם סוויט-ווטר (מים מתוקים). מקביין רכש את האזור מתוך הנחה שמסילת הרכבת עתידה לעבור בשטח זה. מנועי הקיטור יהיו תלויים באספקת המים של מקביין, מאחר שזהו מקור המים היחיד באזור.
ברון מקומי בשם מורטון (גבריאל פרזיטי) שם את עינו על חלקת האדמה הזו, והוא שולח שכיר חרב מטעמו, פרנק (הנרי פונדה) על מנת להפחיד את משפחתו של מקביין, ולאלצם לפנות את השטח. פרנק הורג את מקביין ושלושת ילדיו, ושותל ראיות מפלילות המצביעות על עקבותיו של שיין (ג'ייסון רוברדס) פושע נמלט מוכר.
נראה כי מזימתו של מורטון עלתה יפה, וכי אין דורש בעלות על הקרקע. אך עתה מופיעה במקום אישה בשם ג'יל, זונה לשעבר (קלאודיה קרדינלה) שמתברר שנישאה למקביין בטרם נרצח, מה שהופך אותה לבעלים של הקרקע.
הזר המסתורי מסביר לשיין, שג'ייל עשויה לאבד את הבעלות על הקרקע, אם לא תעמוד בתנאי החוזה, הדורשים הקמת תחנה במקום עוד לפני שהמסילה תתקדם עד נקודה זו. שיין, שנוטה חסד לג'ייל, ממנה את הזר לפיקוח על צוות הבנייה המקומי.
מורטון מנסה לסגור עסקה עם ג'ייל, אך פרנק מתנגד לכך, ומורטון (הנכה) לא יכול לעמוד מולו. פרנק כופה עצמו על ג'ייל, ומאלץ אותה למכור את הקרקע במכירה פומבית. המכירה נערכת, תוך שאנשיו של פרנק מונעים באיומים על המתמודדים, ועומדים לנצח במכרז במחיר נמוך במיוחד. אולם אז מופיע הזר המנגן, ומציע מחיר של 5,000 דולר. את התשלום הוא מציע באופן מיידי בדמותו של שיין המבוקש תמורת פרס כספי בסכום זהה, ובאיומי אקדח הוא מוביל את שיין, היישר לידי הרשויות. שיין מוסגר, ומועלה על רכבת לכלא יומה, אך אנו רואים שאנשיו רוכשים כרטיסים לנסיעה זו, ומתעתדים לשחררו בדרך.
פרנק נפגש עם הזר, ו"מציע" לו את הסכום ששילם על הקרקע בתוספת דולר אחד. הזר לא מתרגש מאיומיו, ומסרב לדרישתו. לא בפעם הראשונה, פרנק שואל לזהותו של הזר. גם הפעם הלה מציג עצמו בשמות שונים של דמויות שפרנק רצח בעברו, אך מבטיח לגלות את שמו רק כשיגיע זמנו של פרנק למות. כשהם נפרדים לדרכם, הזר מבין שאנשיו של פרנק מכינים לו מארב (שכן מורטון שילם להם). למורת רוחה של ג'ייל הוא מציל את פרנק, אך כפי שמתברר, הוא עושה זאת על מנת שסיפק יהיה בידו להורגו במו ידיו שלו. פרנק ממהר אל מעונו של מורטון, ושם הוא מגלה ששיין ואנשיו הרגו את מורטון ושאר חברי הכנופיה שלו.
פרנק מגיע אל הזר המסתורי. בשיא העימות, אנו רואים פלאשבק של הזר, בו כילד הוא ואחיו מאוימים על ידי פרנק כשודד בתחילת דרכו. אחיו תלוי על חבל, כשרגליו נתמכות על כתפיו הקטנות של הילד שפרנק תוחב לפיו מפוחית ומכריחו לנגן. הילד קורס לבסוף, ואחיו נתלה באוויר ומת.
בחזרה להווה. הזר ופרנק ניצבים זה מול זה בתיקו מקסיקני אופייני למערבונים, הזר מקדים ויורה בפרנק, וכשהלה שוכב פצוע, הוא תוחב לפיו מפוחית, ובכך, רגע לפני מותו, פרנק מתוודע סוף סוף לזהותו של ההלך הזר.
הזר ושיין נפרדים לשלום מג'ייל שמפקחת על סיום העבודות להקמת התחנה. כשהם יוצאים לדרך רכובים, מתברר ששיין נפצע בקרב עם מורטון ואנשיו של פרנק. הפצע שהוסתר עד עכשיו הולך ומכריע את שיין. הזר מעמיס את שיין על סוסו, והם עוזבים את המקום יחד, כשברקע, הרכבת הראשונה מגיעה אל סוויט-וואטר, וג'ייל מחלקת מים לעובדי המסילה.


== הפצה ==
בישראל קיבל הסרט היתר מהמועצה לביקורת סרטים ומחזות ב-7 באוקטובר 1969 שהתיר את הצגתו למבוגרים מגיל 16.


== קישורים חיצוניים ==

היו זמנים במערב, באתר אנציקלופדיה בריטניקה (באנגלית)
 "היו זמנים במערב", במסד הנתונים הקולנועיים IMDb (באנגלית)
 "היו זמנים במערב", באתר נטפליקס
 "היו זמנים במערב", באתר AllMovie (באנגלית)
 "היו זמנים במערב", באתר Rotten Tomatoes (באנגלית)
"היו זמנים במערב", באתר Metacritic (באנגלית)
"היו זמנים במערב", באתר אידיבי
"היו זמנים במערב", תסריט הסרט באתר Scripts.com (באנגלית)
 "היו זמנים במערב", במסד הנתונים הקולנועיים Kinopoisk.ru (ברוסית)


== הערות שוליים ==