ביהר (הינדית: बिहार) היא מדינה בצפון מזרח הודו. גובלת בצפון בנפאל, בדרום בג'הרקאנד, במערב באוטר פרדש ובמזרח במערב בנגל. על אף היותה המדינה ה-12 בגודלה בהודו, ביהר היא המדינה הצפופה ביותר עם למעלה מ-103 מיליון תושבים.
על פי האמונה הבודהיסטית, בעיר בודגאיה שבביהר הגיע בודהה להארה, ולכן עד היום היא בין המקומות הקדושים ביותר לבודהיסטים. העיר גאיה אשר במדינה קדושה להינדים, שכן על פי אמנותם, בה קיבלה גאיה מווישנו את היכולת למחול לחוטאים.


== היסטוריה ==
משמעות השם ביהר היא מנזר. מדינה זו היא מקום קדוש הן לבודהיסטים, הן להינדים והן לג'יינים ומכאן שנציגי דתות אלו הקימו בביהר מקדשים ומנזרים רבים, כבר בתקופות קדומות. בחלקים מסוימים של המדינה אף נמצאו ממצאים ארכאולוגיים מן התקופה הנאוליתית (2500-1345 לפנה"ס). אזור ביהר נשאר מקום מרכזי בתרבות ההודית במשך למעלה מ-1,000 שנים נוספות. בירת ביהר, פטנה נקראה במאה ה-5 לפנה"ס בשם "פטאליפוטרה", שהייתה בירתה של האימפריה המאורית.
חברת הודו המזרחית הבריטית קיבלה על את הבעלות על ביהר, בנגל ואודישה בשנת 1764. במהלך המאה ה-18 משקיעים רבים (בעיקר מהממלכה המאוחדת והולנד) השקיעו בביהר, לאחר שזיהו פוטנציאל כלכלי לכאורה.
מדינת ביהר המודרנית נוסדה ב-1912. בנובמבר 2000 חולקה ביהר ל-2 מדינות, ביהר וג'הרקאנד.


== טופוגרפיה, גאוגרפיה ואקלים ==

האקלים בביהר יחסית מגוון.
הגובה הממוצע במדינה הוא 53 מטר מעל פני הים. נהר הגנגס זורם ממערב המדינה למזרחה ומחלק את ביהר לשני חלקים.


== כלכלה ==

ביהר היא המדינה הענייה ביותר בהודו. התל"ג בה עומד על 94$ לנפש לעומת הממוצע ההודי של 225$. למעלה מארבעים אחוזים מתושביה חיים מתחת לקו העוני. הסיבות למצב זה הן מגוונות: הזנחה היסטורית מצד השלטון ההודי המרכזי, חוסר מעוף של הפוליטיקאים המקומיים, אי השקעות מספקות בחקלאות, תשתיות וחינוך. ישנם ביהרים המאמינים כי השלטון במדינה, המושפע מהקאסטות החברתיות ונגוע בשחיתות רבה, הוא האשם במצבה העגום. אחרים טוענים כי חוסר זהות אתנית מובהקת בביהר איפשרה את התעלמות הממשל המרכזי ממנה, שכן לא הייתה בה קבוצה אתנית מלוכדת שהיוותה גורם לחץ.
כלכלת ביהר מבוססת בעיקרה על חקלאות. מישורי הגנגס הנרחבים פוריים במיוחד ועתירים במים, אך תשתית ההשקיה גרועה ועל כן היבולים נתונים לחסדי מזג האוויר.
התעשייה מצומצמת וכוללת מחלבות ומפעלי עיבוד חלב, זיקוק נפט בבראוני, מפעל קטנועים בפתוהה ומפעלי עיבוד סוכר ושמן.


== תחבורה ==

במדינה פועלים כשלושה שדות תעופה. בנוסף על כך, הגנגס מהווה נתיב תחבורה וסחר מרכזי.


== דמוגרפיה ותרבות ==

נכון למפקד האוכלוסין שנערך בשנת 2011, ביהר היא המדינית השלישית בגודל אוכלוסייתה בהודו, עם כ-104,099,452 תושבים (52.14% גברים ו-47.86% נשים). הצפיפות היא 818 נפש לקמ"ר. כמעט 89% מאוכלוסיית המדינה מתגוררים בכפרים. אחוז הצעירים (מתחת לגיל 25 במדינה הוא הגבוה ביותר בהודו ועומד על כ-58%. ביהר היא המדינה בעלת שיעור הבערות הגבוה ביותר בהודו. אחוז האוריינות עומד על כ-63.82% (75.7% אצל גברים ו-55.1% אצל נשים)
בבודגאיה נמצא מקדש מהאבודהי שהוכרז על ידי אונסק"ו כאתר מורשת עולמית.


=== דתות ===
הינדואיזם- 82.69%
אסלאם- 16.87%
נצרות- 0.12%
אחר- 0.31%


== פוליטיקה וממשל ==
המושל, ראש המדינה הרשמי, ממונה אחת לחמש שנים על ידי נשיא הודו. מי שמנהל את המדינה בפועל הוא ראש הממשלה, שמנהיג המפלגה הגדולה או קואליציית מפלגות בפרלמנט. בפרלמנט ישנם שני בתים: האספה המחוקקת אשר מהווה את הבית התחתון (243 נציגים) והמועצה המחוקקת שמהווה את הבית העליון (75 נציגים).
בית המשפט העליון במדינה הוקם בשנת 1916. כל גופי השלטון ממוקמים בבירה פטנה. המדינה מחולקת לתשעה אזורים ו-38 מחוזות.


=== מחוזות ===

Araria
Madhepura
Arwal
Madhubani
Aurangabad
Monghyr
Banka
Muzaffarpur
Begusarai
Nalanda
Bhabhua
Nawada
Bhagalpur
פטנה, בה נמצאת בירת המדינה - פטנה, הבנויה על גדות הגנגס
Bhojpur
Purnea
Buxar
Darbhanga
Saharsa
East Champaran
Samastipur
גאיה
שראן
Gopalganj
Shiekhpura
ג'אמוי
Sheohar
Jehanabad
Sitamarhi
Katihar
Siwan
Khagaria
Supaul
Kishanganj
Vaishali
Lakhisarai


== תרבות ==
מחוז מדהובאני שבמדינת ביהר הוא מרכז האמנות המיתילה, סגנון ציור מסורתי בן מאות, ואולי אלפי שנים המצויר על ידי נשים מחבל ארץ מיתילה, המתפרש גם עד נפאל. האמנות, אשר זכתה להכרה בינלאומית ובזכותה מדהובאני הפכה למרכז ייצוא עיקרי, מאופיינת בצורות גאומטריות ועשויה מחומרים טבעיים. מסורתית, הסגנון שומש לציורי קיר ורצפה, אשר היו מוטבעים על גבס רטוב, בעיקר במעמד אירועים מיוחדים. בתקופה העכשווית, האמנות עברה התפתחות לתמונות על קנבס, בד, או נייר.


== חינוך ==
בביהר התקיימה מערכת חינוך עוד במאה ה-5 לפנה"ס. מערכת החינוך המודרנית הוקמה לקראת סוף תקופת הראג' הבריטי, עם הקמתה של אוניברסיטה בפטנה. המדינה היא מהמובילות בהודו בהכשרתם של מהנדסים. נכון לדצמבר 2013, פועלות במדינה כ-7 מכללות ממשלתיות ו-12 מכללות פרטיות להנדסה.


== קישורים חיצוניים ==

  אתר האינטרנט הרשמי של ביהר
ביהר, באתר אנציקלופדיה בריטניקה (באנגלית) ביהר, ברשת החברתית פייסבוק
 ביהר, ברשת החברתית טוויטר
 ביהר, ברשת החברתית אינסטגרם
 ביהר, סרטונים בערוץ היוטיוב