מסדר המטיפים (לטינית: Ordo Praedicatorum, בראשי תיבות: OP) הידוע יותר כמסדר הדומיניקני, הוא מסדר דתי קתולי. נכון ל-2016 היו במסדר 5,810 אחים, מתוכם 4,374 כמרים שנסמכו. ראש המסדר הנוכחי, ה-87 במספר, הוא האב ברונו קאדורה. 

המסדר נוסד על ידי דומיניקוס הקדוש והוכר על ידי הכס הקדוש ב-1216. הוא אחד מהמסדרים המנדיקנטים (הקבצנים) הגדולים, שגרמו למהפכה בחיים הדתיים באירופה באמצע ימי הביניים. באנגליה ובכמה ארצות אחרות הדומיניקנים מכונים "בלאקפריירס" (האחים השחורים) בשל הגלימה השחורה שהם לובשים מעל לבגדיהם הלבנים, וזאת להבדילם מה"וויטפריירס" (האחים הלבנים), שהוא שמם של הכרמליתים, או ה"גרייפריירס" (האחים האפורים), הפרנציסקנים.
הדומיניקנים כונו גם "דומיני קאנס" (Domini canes), שפירושו בלטינית "כלבי-האל". הכינוי דבק בהם בשל קנאותם הרבה לאמונה, והעובדה שבאופן מסורתי היו מקורבים מאוד לאפיפיורות ונהגו למצב את עצמם כשומרי האורתודוקסיה (כולל שליטה כמעט קבועה באינקוויזיציה). עיסוקם המוכר של הדומיניקנים הוא בלימודי תאולוגיה מקיפים והם מזוהים עם התעמקות רבה בעיקרי האמונה, ורבים מהתאולוגים הקתולים הבולטים בהיסטוריה היו אחים במסדר. גדול המלומדים הדומיניקנים היה הקדוש תומאס אקווינס.


== הקמת המסדר ==
כמו בן זמנו פרנציסקוס מאסיזי, דומיניקוס ראה את הצורך בסוג חדש של ארגונים שיענו על צורכי השעה, והגדילה המהירה של הדומיניקנים והפרנסיסקנים במאה הראשונה לייסודם מראה כי אכן היה צורך במסדרים האלה.
דומיניקוס שאף לייסד סוג חדש של מסדר, כזה שיאמץ את ההתמסרות והחינוך השיטתי של מסדרי הנזירים הוותיקים יותר, כמו הבנדיקטינים, אך יתייחס לבעיות הדתיות של הערים הגדלות, ויהיה בעל ארגון גמיש יותר מאשר המסדרים הקיימים או הכמורה. 
המסדר החדש שלו היה מסדר מטיף, כלומר שמטרתו והכשרתו היא להטיף ולדרוש בשפות המקומיות, ודרש שלנזירים החברים בו יהיה רקע משמעותי בתאולוגיה אקדמית. 
דומיניקוס ראה את הצורך לייסד סוג חדש של מסדר כאשר הוא נסע בדרום צרפת. הוא נתבקש ללוות את הבישוף שלו מאוזמה, במשימה דיפלומטית לשוודיה. באותה התקופה, דרום צרפת הייתה מעוז של הכת האלביגנזית, שמרכזה היה בעיירה אלבי.
האלביגנזים טענו כי החומר הוא רע, וכי רק הרוח היא טובה, אתגר יסודי לרעיון של ההתגלמות בבשר, המרכזי לתאולוגיה הנוצרית. האלביגנזים, הידועים גם כקתרים, חיו חיים פשוטים ביותר וראו עצמם כחסידיו של ישו העני. דומיניקוס ראה את הצורך בתגובה שתאמץ את האלמנטים החיוביים של התנועה האלביגנזית, על מנת להביא אותם חזרה למחשבה הנוצרית האורתודוקסית, ומרעיון זה קם המסדר של המטיפים העניים. אך האידיאל של דומיניקוס לקנות חזרה את האלביגנזים לא התאים לדעתם של כל המנהיגים, ואלבי הושמדה במסע הצלב האלביגנזי. 
הארגון של מסדר המטיפים אושר ב־1216 על ידי האפיפיור הונוריוס השלישי.


== דומיניקנים בהיסטוריה ==
הדומיניקנים היו כח מרכזי בפיתוח ובשימור האינקוויזיציה. 
ארבעה קרדינלים דומיניקנים הגיעו לאפיפיורות: אינוקנטיוס החמישי, בנדיקטוס האחד עשר, פיוס החמישי ובנדיקטוס השלושה עשר. בין הדומיניקנים המפורסמים:

דומיניקוס
אלברטוס מגנוס
תומאס אקווינס
קתרינה מסיינה
מייסטר אקהרט
תומאס דה טורקמדה
ג'ורדאנו ברונו
אנדרה מלונגז'ומו
פרה אנג'ליקו
ג'ירולמו סבונרולה
ג'ון ברומיארד
ויסנט פרר
ניקולאו איימריק
ברטולומאו דה לאס קסאס
ברנרדו גי
תומאזו קמפנלה
מרסל דיבואה


== קישורים חיצוניים ==

 אתר האינטרנט הרשמי של דומיניקנים
 אתר האינטרנט הרשמי של דומיניקנים
דומיניקנים, באתר אנציקלופדיה בריטניקה (באנגלית) דומיניקנים, ברשת החברתית פייסבוק
 דומיניקנים, ברשת החברתית טוויטר
 דומיניקנים, סרטונים בערוץ היוטיוב
 דומיניקנים, באתר פליקרדף הבית של המסדר
הדומיניקנים האנגלים
המסדר הדומיניקני באתר "ההיררכיה הקתולית"