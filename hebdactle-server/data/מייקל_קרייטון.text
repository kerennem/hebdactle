ג'ון מייקל קרייטון (באנגלית: John Michael Crichton, בחלק מהתרגומים לעברית שמו תועתק בטעות כקריצ'טון; 23 באוקטובר 1942 - 4 בנובמבר 2008) היה סופר, תסריטאי, מפיק קולנוע, במאי קולנוע ורופא אמריקני שהתמקד בספרות מתח ומדע בדיוני. בספריו, שנמכרו בלמעלה מ-150 מיליון עותקים, מצוי לרוב תמהיל בין עלילה בדיונית לצד עובדות ותאוריות מדעיות המשמשות לה כבסיס.
בין רבי המכר הנודעים שלו: "זרע אנדרומדה", "קונגו", "חשיפה", "שמש עולה", "קו-זמן", "שלטון הפחד" "איש המסוף", "טרף", "הלאה", "כדור", "פארק היורה" והמשכו "העולם האבוד", רבי מכר אלו, וכן אחרים אשר כתב, עובדו ברבות הימים לסרטי קולנוע. קרייטון אף ביים אחדים מהם, בהם הגרסה הקולנועית לספרו "שוד הרכבות הגדול".
כמו כן כתב קרייטון את התסריט לסרט האסונות "טוויסטר", למותחן הבדיוני "עולם המערב" (עליו מבוססת סדרת הטלוויזיה "ווסטוורלד"), וכן מספר פרקים לסדרת הטלוויזיה ER, אותה גם הפיק. כמו כן עיבד לקולנוע את הספר "עילפון חושים" (Coma) של רובין קוק, אותו גם ביים.


== ביוגרפיה ==
מייקל קרייטון נולד ב-23 באוקטובר 1942 בשיקגו, אילינוי וגדל בלונג איילנד, ניו יורק.
הוא למד אנתרופולוגיה פיזית בהרווארד קולג' וב-1964 סיים את התואר הראשון בהצטיינות יתרה. ב-1965 הוא שימש כמרצה אורח לאנתרופולוגיה באוניברסיטת קיימברידג'. ב-1969 הוא סיים את לימודי הרפואה באוניברסיטת הרווארד והוסמך לרופא. את עבודתו הפוסט דוקטורנטית הוא עשה במכון סאלק למחקר ביולוגי בין 1969 ל-1970. ב-1988 הוא היה סופר אורח במכון הטכנולוגי של מסצ'וסטס.
בזמן לימודיו באוניברסיטת הרווארד הספיק קרייטון לכתוב 2 ספרים תחת שמות העט ג'ון לאנג' (John Lange) וג'פרי הדסון (Jeffery Hudson). אחד הספרים, מצוקה, זכה ב-1969 בפרס אדגר לספר הטוב ביותר. בנוסף הוא כתב ביחד עם אחיו הקטן דגלאס ספר הנקרא "Dealing", שפורסם תחת שם העט מייקל דגלאס (Michael Douglas). בכריכה האחורית של הספר מופיעה תמונה משותפת שלהם שצילמה אימם כשהיו ילדים.
שמות העט נוצרו כמשחק על גובהו של קרייטון, שהתנשא לגובה של 2.06 מטרים: לאנג' (נהגה בגרמנית "לאנגה") הוא שם משפחה גרמני שפירושו אדם גבוה, ואילו סר ג'פרי האדסון היה גמד מפורסם בחצרה של המלכה הנרייט מארי.
קרייטון נפטר בגיל 66 אחרי מלחמה ממושכת במחלת הסרטן.


== ספריו שתורגמו לעברית ==
מצוקה (1968), תרגמה דבורה נגבי, ספריית מעריב, 1994.
זרע אנדרומדה (1969), תרגמה אלאונורה לב, הוצאת בוסתן, 1974. תרגום נוסף: תרצה גור-אריה, ספריית מעריב, 1994.
בינארי (1972), תרגם חנוך לבבי, זמורה-ביתן, 1984.
האדם האלקטרוני (1972), תרגמה אלאונורה לב, הוצאת בוסתן, 1974.
איש המסוף, תרגם עמנואל לוטם, ספריית מעריב, 1995. (תרגום נוסף ל"האדם האלקטרוני")
שוד הרכבות הגדול (1975), תרגמה נורית גלזר, הוצאת בוסתן, 1977.
קונגו (1980), תרגמה אלה כהן, ספריית מעריב, 1982.
כדור (1987), תרגמה שפי פז, ספריית מעריב, 1988.
פארק היורה (1990), תרגם עמנואל לוטם, ספריית מעריב, 1992.
שמש עולה (1992), תרגם יוסף אשכול, ספריית מעריב, 1992.
חשיפה (1994), תרגם עמנואל לוטם, ספריית מעריב, 1994.
העולם האבוד (1995), תרגם עמנואל לוטם, ספריית מעריב, 1996.
תאונה אווירית - חקירה (1996), תרגמה מאירה לבנת, ספריית מעריב, 1997.
קו זמן (1999), תרגם יובל קשדן, הד ארצי, 2000.
טרף (2002), תרגם עמנואל לוטם, ספריית מעריב, 2004.
שלטון הפחד (2004), ספריית מעריב, 2006.
הלאה (2006), תרגם עמנואל לוטם, ספריית מעריב, 2008.
הפיראטים (2009), תרגמו רותי ונועם אור, ספריית מעריב, 2011.


== קישורים חיצוניים ==

 אתר האינטרנט הרשמי של מייקל קרייטון (באנגלית)
מייקל קרייטון, באתר אנציקלופדיה בריטניקה (באנגלית) מייקל קרייטון, ברשת החברתית פייסבוק
 מייקל קרייטון, ברשת החברתית טוויטר
 מייקל קרייטון, ברשת החברתית אינסטגרם
 מייקל קרייטון, סרטונים בערוץ היוטיוב
 מייקל קרייטון, הבלוג הרשמי
 מייקל קרייטון, ברשת החברתית Goodreads
מייקל קרייטון, באתר "Find a Grave" (באנגלית)
פרק בעברית מתוך הספר טרף
הספרים של מייקל קרייטון, באתר "סימניה"
ד"ר רועי צזנה, ‏למה המדע היה צריך את קרייטון, באתר "הידען", 6 בנובמבר 2008
אלי אשד, האיש שהחיה את הדינוזאורים :על מייקל קרייטון, בלוג באתר "רשימות", 28.2.2009
משה ריינפלד, מת מייקל קרייטון מחבר פארק היורה, חדשות מחלקה ראשונה, 06/11/2008


== הערות שוליים ==