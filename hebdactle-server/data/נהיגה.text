נהיגה היא מכלול הפעולות לשליטה והפעלת כלי רכב. כיום, כאשר מדברים על נהיגה, הכוונה היא כמעט תמיד לנהיגה על רכב מנועי (מכונית, טרקטור וכו'). נהיגה ברכב מתבצעת בדרך כלל בדרכים ייעודיות הנקראות כבישים. על הנהג ברכב לציית לחוקי הכביש ובדרך כלל עליו להיות בעל רישיון נהיגה מתאים לסוג הרכב בו הוא נוהג.


== אטימולוגיה ==
נהיגה היא הולכת רכב בדרך מסוימת, כפי שמנהג היא "הליכה" בדרך מסוימת.


== כישורי נהיגה ==
נהיגה ברכב דורשת יותר מאשר רק ידע טכני כיצד לתפעל את כלי הרכב הנהוג, אלא דרושה גם היכולת לשלב בין ידיעת החוקים, הבנת התנועה בכביש ותפעול הרכב שנוצרת כתוצאה מניסיון בנהיגה.


=== כישורים פיזיים ===
מבחינה פיזית, על הנהג לשלוט בכיוון התקדמות הרכב ובמהירותו - יכולת להאט וגם לעצור אותו. על הנוהגים בכלי רכב מנועי לשלוט בתחומים הבאים:

הכוונת כיוון הרכב בעזרת מערכת ההיגוי של הרכב (הגה או כידון).
קביעת מהירות, האצה, האטה ועצירה של הרכב בעזרת דוושות הרכב.
תפעול תיבת ההילוכים למהלך המתאים למהירות נסיעת הרכב (ברכב שההילוכים מופעלים באופן ידני).
הפעלת מערכות שונות כגון: אורות נסיעה, אורות איתות, מגבי השמשות ועוד.
צפייה בכביש, בתנאי הדרך, בכלי רכב הנוסעים על הכביש וניווט תוך מתן תשומת לב למכשולים אחרים שניתן לאתר דרך השמשה הקדמית ודרך מראות המכונית.


=== כישורים נפשיים ===
הגורם האנושי הוא הסיבה לאלפי תאונות דרכים מדי שנה. נהיגה נכונה אינה רק ציות לחוקי הכביש כלשונם, אלא היא כוללת גם תרבות נהיגה נכונה, ריכוז מרבי, התחשבות בתנאי הסביבה, התאמה של סגנון הנהיגה אליהם והרגלי נהיגה נכונים.
הימנעות ממצבי חירום או התמודדות מוצלחת עימם תלויה בגורמים פיזיים ונפשיים:

קבלת החלטות נכונות.
שליטה בטכניקות בלימה ומהלכי התחמקות במצבים קיצוניים.
הבנת יחסי הגומלין בין כלי רכב ותהליכי מחשבה אצל נהגים אחרים בכביש.
תנוחת ישיבה נכונה והצבה של הידיים והרגליים במקומות הנכונים והמתאימים על ההגה והדוושות.


=== חוקי נהיגה ===
אדם כפוף לחוקי המקום שבו הוא נוהג.
כללי הכביש, רישיון נהיגה של הנהג ורישום הרכב, חוקים וענישה בגין נהיגה רשלנית, בדיקות בטיחות הרכב וביטוח חובה שונים בין מדינה למדינה. רוב המדינות בעלות חוקים כנגד נהיגה בהשפעת אלכוהול או סמים.


== ראו גם ==
כיוון תנועה


== קישורים חיצוניים ==
נייר עמדה בנושא תפקיד הריפוי בעיסוק בתחום הנהיגה: אבחון, שיקום, התאמות וחלופות לניידות בקהילה, כתב עת ישראלי לריפוי בעיסוק, 22 (3), אוגוסט 2013