אלכסנדר פופ (באנגלית: Alexander Pope;‏ 21 במאי 1688 - 30 במאי 1744), מגדולי המשוררים האנגלים של ראשית המאה ה-18. ידוע במיוחד בזכות הסאטירות שלו ותרגומיו ליצירותיו של הומרוס. הוא הכותב השלישי המצוטט ביותר בספרות האנגלית, אחרי שייקספיר וטניסון.


== קורות חיים ==
פופ נולד בלונדון להורים קתולים. חודשים מעטים לאחר לידתו אירעה המהפכה המהוללת שסילקה סופית את הקתולים מעמדות השפעה באנגליה. כקתולי נשללו מפופ הצעיר הזכות ללמוד באוניברסיטה והאפשרות לקבל חסות של פטרון. קשיים אלה עודדו אותו לבנות את עתידו ואת מעמדו במו ידיו: כנער הקדיש את זמנו לקריאה, כמתבגר יצר קשרי ידידות עם סופרים ומבקרים, וכגבר צעיר הבטיח לעצמו עצמאות כלכלית לכל חייו בזכות הצלחתם המסחרית של תרגומיו ליצירות הומרוס.
עיקר שירתו המקורית, זו שהקנתה לו את מעמדו כמשורר החשוב ביותר של התקופה, היא שירת שנינה סאטירית. הדבר הולם את תקופתו: שנות פעילותו של פופ הן שנות השיא והבשלות של הנאו קלאסיציזם האנגלי, שהשנינה, ההפתעה, האלגנטיות, ההישענות על דגמים יווניים-רומיים וההקפדה הז'אנרית הן מערכיו הבסיסיים. שנינה זו, wit, הייתה בסביבתו הפואטית של פופ מושג תאורטי מרכזי שמשמעיו רבים: שירה, יצירה, דמיון ספרותי, ברק, ברק-כזב, כישרון – ושנינה כפשוטה: מענה-לשון מפולפל, חד ומכתמי.
אלכסנדר פופ נפטר בשנת 1744, ככל הנראה, כתוצאה ממחלת השחפת בה חלה.


== יצירותיו החשובות ==
מסה על הביקורת (1711)
חטיפת התלתל (1712 - 1714)
תרגום האיליאדה (1715 - 1720)
תרגום האודיסאה (1725 - 1726)
דנסיאדה (1728)
מסה על האדם (1733 - 1734)


== לקריאה נוספת ==
אלכסנדר פופ – מסה על השירה הפסטורלית (מאנגלית: אביעד שטיר), דחק - כתב עת לספרות טובה, כרך ח', 2017.
אלכסנדר פופ – מסה על הביקורת (מאנגלית: צור ארליך), דחק, 2019.


== קישורים חיצוניים ==
אלכסנדר פופ, באתר אנציקלופדיה בריטניקה (באנגלית)
כתבי אלכסנדר פופ בפרויקט גוטנברג (באנגלית)

אלכסנדר פופ, באתר "Find a Grave" (באנגלית)


== הערות שוליים ==