איקס עיגול (או בשמותיו באנגלית: noughts and crosses = בריטית, או tic-tac-toe = אמריקאית), הנקרא גם איקס מיקס דריקס הוא משחק לשני שחקנים המשוחק על לוח של 3x3 משבצות. כל שחקן בתורו מסמן סימן באחת המשבצות (לרוב איקס או עיגול, ומכאן שם המשחק) השחקן המנצח הוא זה שהצליח למלא שורה, טור או אלכסון בסימנים שלו. אם אף שחקן לא הצליח לעשות זאת עד שכל המשבצות מלאות, המשחק נגמר בתיקו.
בדרך כלל נהוג להתחיל במשבצת קיצונית וזאת כדי ליצור בהמשך שורה וטור (או שורה ואלכסון, וכדומה) שבכל אחד מהם שני סימונים, כאשר אם יבחר השחקן השני למנוע אחד מהם, ינצח השחקן המתחיל בעזרת שני הסימונים האחרים (לדוגמה: השחקן ראשון שם ב-A1, A3, ו-C3). בשל טכניקות אלו בדרך כלל מגיע השחקן שהתחיל שני למצב של הפסד או תיקו.
במונחי תורת המשחקים, המשחק הוא משחק פתור: לשני השחקנים במשחק יש תכסיס תיקו. כלומר, כל שחקן יכול במקרה הגרוע להבטיח לעצמו תיקו אם ישחק משחק מושלם. לפיכך, אם שני השחקנים משחקים בצורה הטובה ביותר, הם יגיעו לתיקו.
משחק זה הוא פשוט יחסית, אך וריאציות שלו (למשל: לוח בלתי מוגבל בגודלו וארבעה או חמישה סימנים ברצף במקום שלושה, לוח תלת-ממדי או ארבע-ממדי ועוד) יכולות להיות מאתגרות ביותר.


== תוכנית למשחק ==

במשחק הזה האדום מנצח כי בשורה התחתונה יש 3 אדומים.
האלגוריתם מראה כיצד כמעט אין סיכוי שעיגול ינצח 
האלגוריתם הבא הוא תוכנית משחק בעלת שנים עשר שלבים עבור לוח של 3x3 משבצות. 
בכל שלב ישנה בדיקה. אם תוצאת הבדיקה היא חיובית, יש לבצע את ההוראות בשלב. אם תוצאת הבדיקה היא שלילית, יש לעבור לשלב הבא. 
אם התשובה שלילית בשלב האחרון, המשחק הסתיים.
אם שני השחקנים יפעלו על פי התוכנית, המשחק יסתיים בתיקו.

אם לכל היותר משבצת אחת מסומנת על הלוח וגם המשבצת האמצעית פנויה – לסמן את המשבצת האמצעית.
אם בשורה או באלכסון מסומנות שתי משבצות שלי – לסמן את המשבצת השלישית.
אם בשורה או באלכסון מסומנות שתי משבצות של היריב – לסמן את המשבצת השלישית.
אם יש משבצת הנמצאת על טור/שורה/אלכסון של שתי משבצות אחרות שלי, ואותו הטור/שורה/אלכסונים לא כוללים משבצת יריב - לסמנה.
אם שלוש משבצות מסומנות, המשבצת המרכזית שלי ושתי משבצות מנוגדות מסומנות– לסמן משבצת קצה.
אם שלוש משבצות מסומנות והמשבצת המרכזית שלי - לסמן פינה הנמצאת באותו טור/שורה עם שתי המשבצות של היריב ביחד.
אם יש פינה פנויה ומשני צדדיה שתי שורות ריקות – לסמן את הפינה.
אם המשבצת האמצעית פנויה – לסמן אותה.
אם יש שלוש משבצות פנויות בשורה או באלכסון – לסמן את הפינה.
אם יש שתי משבצות מנוגדות והמשבצת האמצעית שלי – לסמן אחת משתיים.
אם יש משבצת פינתית פנויה - לסמן אותה.
אם יש משבצת פנויה - לסמן אותה.


== אזכורים בתרבות ==
בשעשועון "תשע בריבוע", משתתפים שני שחקנים, אשר מנסים ליצור רצף של איקס או עיגול בשורה, טור או באלכסון, כאשר "לוח המשחק" הוא מבנה אנכי שבו 9 קוביות (3x3), אשר בכל אחת מהן יושב ידוען.
בסרט "משחקי מלחמה" משנת 1983, מהווה המשחק אלגוריה למלחמה גרעינית, כאשר המסר הוא שזהו מצב שאין אפשרות לנצח בו.


== ראו גם ==
OXO
ארבע בשורה
פנטגו
קוורטו


== קישורים חיצוניים ==
לשחק עם חברים (אורכב 16.10.2008 בארכיון Wayback Machine)
משחק איקס עיגול להורדה
אבי סאייג ויוסי אלרן, משחקי "איקס עיגול" מיוחדים, במדור "ניסויי מדע בבית" באתר של מכון דוידסון לחינוך מדעי, 26 אוגוסט 2012
משחק איקס עיגול נגד המחשב באתר מוזיאון המדע ע"ש בלומפילד ירושלים
איקס מיקס דריקס, באתר ישראל היום
איקס עיגול, באתר MathWorld (באנגלית)