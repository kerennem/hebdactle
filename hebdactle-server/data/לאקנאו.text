לאקנאו (בהינדי: लखनऊ, באורדו: لکھنؤ, באנגלית: Lucknow) היא בירתה של המדינה המאוכלסת ביותר בהודו, אוטר פרדש. 20% מתושבי העיר הם מוסלמים שיעים והיא העיר החשובה של האסלאם השיעי בהודו. נכון ל-2017 גרים בעיר כ-3.3 מיליון איש והיא העיר השנייה בגודלה באוטר פרדש (אחרי קאנפור) וה-11 בהודו.


== היסטוריה ==
לאקנאו היא בעיקרה יציר כפיהם של הנוואבים של אוואד, שליטים מוסלמים ששלטו בחלק של צפון מרכז הודו במשך קרוב למאה שנים לאחר דעיכתה של האימפריה המוגולית. כבר מתקופה זו יצא ללאקנאו מוניטין כעיר של יופי ותרבות, כמו גם המבנים המעניינים שבעיר שצמחו בתקופת שלטון הנוואבים.
העיר עלתה לגדולה כאשר אסף אוד-דאולה העביר את עיר הבירה שלו מפאיזאבאד (फ़ैज़ाबाद, Faizabad) ללאקנאו. ב-1856 העבירה חברת הודו המזרחית הבריטית את כוחותיה לפאתי העיר והכפיפה את המדינה והעיר תחת שלטון בריטי בהתאם ל"דוקטרינת הפקיעה" של לורד דלהאוז, על-פיה כל נסיכות או שטח וסאלי שבהשפעת הבריטים, כאשר לאחר מות השליט נותרת ללא שליט חוקי או יורש ישיר, עוברת לשלטון ישיר של הבריטים. השליט הראשון מטעמה היה סר הנרי מונטגומרי לורנס. פעולתו הראשונה של לורנס הייתה לכלוא את השליט האחרון, וג'יד עלי שאה (הפזרן) ואת תומכיו בכלא-ארמון בקלקוטה.
סיפוח זה של מדינת אוואד ובראשה לאקנאו, והאבטלה בקרב חיילי הנסיכות, היו אחד מגורמי התסיסה שהביאו שנה מאוחר לכן למרד ההודי הגדול של 1857.


== מבנים מיוחדים בעיר ==
מאוזוליאום בארה אימאמבארה (Bara Imambara; אימאמבארה הוא קבר של קדוש שיעי מוסלמי), שנבנה ביוזמתו של אסף א-דאולה בשנת 1784, במסגרת פרויקט יזום, בתקופה של רעב בעיר.
רומי דארוואזה (שיבוש של המילה רומאי), העתק של שער הכניסה באיסטנבול, שהוקם גם הוא על ידי אסף-אוד-דאולה.
חוסיינאבאד אימאמבארה (Hussainabad Imambara), שהוקם בשנת 1837 על ידי מוחמד עלי שאה, כדי לשמש בעתיד כמאוזוליאום שלו עצמו. בחצר המתחם יש שני דגמים של הטאג' מאהל בהם קבורים בני משפחת המלוכה.
הרזידנסי (Residency - "בית הנציבות"), שהוקם בשנת 1800, בו התרחש מצור לאקנאו, במהלך התקוממות 1857.
בית הספר "לה מרטיניי" היה בעבר בית מגורים שנבנה עבור הגנרל הצרפתי מרטיניי. המבנה הוא דוגמה לארכיטקטורה אקלקטית שלא הייתה נפוצה בהודו


== אקלים ==
בלאקנאו אקלים סובטרופי גשום עם חודשי חורף קרירים ויבשים מדצמבר עד פברואר וחודשי קיץ חמים מאפריל עד יוני. העונה הגשומה היא מאמצע יוני ועד אמצע ספטמבר ויורדים בה בממוצע 1,010 מילימטר גשם. בחורף, הטמפטורה הגבוהה היא כ-24-23 מעלות צלזיוס והנמוכה היא כ-7 מעלות צלזיוס.


== קישורים חיצוניים ==

 אתר האינטרנט הרשמי של לאקנאו
לאקנאו, באתר אנציקלופדיה בריטניקה (באנגלית)