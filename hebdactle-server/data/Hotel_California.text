Hotel California (בתרגום לעברית: מלון קליפורניה) הוא שיר של להקת האיגלס. השיר הוא שיר הנושא של אלבום הלהקה, Hotel California, אשר יצא לאור בדצמבר 1976. השיר יצא לאור לראשונה כסינגל בפברואר 1977. הזכויות על כתיבת השיר מתחלקות בין דון הנלי (מילים), גלן פריי (מילים), ודון פלדר (לחן). מתופף הלהקה, דון הנלי, משמש כסולן בשיר.
במאי 1977 דורג השיר בפסגת מצעד הפזמונים של בילבורד למשך שבוע אחד. השיר, אשר זכה בפרס הגראמי לשנת 1978, נחשב לאחת היצירות הפופולריות ברוק.


== היסטוריה והכרה ==
השיר מדורג בפסגת רשימות וסקרי-רוק רבים. מגזין הרולינג סטון, דרג אותו במקום ה-49 ברשימת 500 השירים הגדולים בכל הזמנים. השיר נמצא גם ברשימת "500 השירים שעיצבו את הרוק אנד רול". סולו הגיטרה בשיר, מדורג במקום ה-8 ברשימת "100 סולואי הגיטרה הטובים" של המגזין "Guitarist".
כאחד משיריה הפופולרים והידועים ביותר של להקת האיגלס, "Hotel California" הפך למרכיב מרכזי בקונצרטים של הלהקה; ביצוע של השיר מופיע באלבום החי של הלהקה משנת 1980, וגרסה אקוסטית שלו מופיעה באלבומם - Hell Freezes Over משנת 1994, דיסק מופע האיחוד, וגרסת וידאו. בגרסת של Hell Freezes Over, השיר מבוצע בעזרתן של שמונה גיטרות.


== הסבר השיר ==

מילות השיר מתארות מקום נופש שופע שבו "You can check out anytime you like, but you can never leave" (בתרגום חופשי: אפשר לעשות צ'ק אאוט בכל זמן שרוצים, אך אי אפשר לעזוב לעולם). על פני השטח, השיר מספר את סיפורו של מטייל יגע שנקלע למלון לילי, שלראשונה נראה כמזמין ומפתה. השיר נודע כאלגוריה על הדוניזם וחורבן-עצמי בתעשיית המוזיקה של דרום קליפורניה בשלהי שנות השבעים.[דרוש מקור] דון הנלי, אחד מכותבי השיר, קרא לשיר "ההסבר שלנו לחיים הגבוהים בלוס אנג'לס".
טבעו האבסטרקטי והמטפורי של השיר הוביל את מאזיניו למצוא הסברים אחרים לשיר, כולל מספר טענות, שהופצו בעל-פה ובאימייל. טענות אלו נדחו בידי הלהקה.[דרוש מקור]המונח "קוליטס" - המופיע בשיר בבית הראשון הוא מונח ספרדי ל"זנבות קטנים", המתייחס לצמח הקנאביס.
לדברי גלן פריי, אחד מכותבי השיר, מילות השיר נכתבו בהשראת סגנון הכתיבה של דונלד פייגן ו-וולטר בקר מלהקת סטילי דן. כמו כן, סטילי דן מוזכרת ברמיזה באחת משורות השיר ("They stab it with their steely knives, but they just can't kill the beast").


== מיקום המלון ==
חברי הלהקה נדרשו במשך השנים על ידי מעריצים לזהות היכן נמצא מלון קליפורניה. יש מלונות רבים בשם זה בארצות הברית בכלל ובקליפורניה בפרט, אולם אף אחד מהם לא זוהה עם השיר. המלון היחידי שמזוהה לחלוטין בעטיפת האלבום הוא מלון Beverly Hills Hotel שנמצא בשדרות סנסט בבוורלי הילס.


== קישורים חיצוניים ==
 מידע על היצירה "Hotel California" באתר מיוזיק בריינז
 מידע על הסינגל "Hotel California" באתר מיוזיק בריינז
 מידע על היצירה "Hotel California" באתר Discogs
גרסאות נוספות ל"Hotel California" באתר SecondHandSongs


== הערות שוליים ==