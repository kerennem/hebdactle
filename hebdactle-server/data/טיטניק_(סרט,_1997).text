טיטניק (באנגלית: Titanic) הוא סרט קולנוע אמריקאי מסוגת דרמת אסונות משנת 1997. את הסרט הפיק, כתב וביים ג'יימס קמרון. הסרט מבוסס על היבטים היסטוריים ודמיוניים, ועוסק בסיפור אהבה חוצה מעמדות על רקע פרשת טביעתה של הטיטניק. בסרט כיכבו לאונרדו דיקפריו וקייט וינסלט, אשר הייתה מועמדת לפרס אוסקר על תפקידה.
הסרט הופק בתקציב עתק של למעלה מ-200 מיליון דולר וזכה להצלחה ביקורתית וקופתית חסרת תקדים. הכנסות הסרט מהקרנותיו בבתי הקולנוע היו מעל 1.84 מיליארד דולר (ואחרי ההקרנה מחדש בתלת מימד באפריל 2012 שגרפה 343.6 מיליון דולר, הכנסותיו עלו ל-2.18 מיליארד דולר), ובכך היה הטיטניק לסרט המכניס ביותר בכל הזמנים, תואר בו החזיק למעלה מעשור, עד שזכה בו סרט אחר של קמרון - "אווטאר". הסרט זכה בעשרות פרסים, ובהם 11 פרסי אוסקר, כולל פרס הסרט הטוב ביותר.
באפריל 2012, במלאת 100 שנים לאסון הטיטאניק, יצאה לבתי הקולנוע גרסה מחודשת של הסרט בטכנולוגיית תלת-ממד.


== עלילת הסרט ==
הסרט מתחיל בתמונות הפלגת הבכורה של האוניה בשחור לבן משנת 1912. לאחר מכן הוא עובר לשנת 1996 ומתאר את החיפושים של צוות רוסי בשרידי הטיטניק אחר ענק יהלומים יקר מאוד - "לב האוקיינוס". הצוות, שבראשו עומד ברוק לובט (ביל פקסטון), מגלה בבטן האוניה כספת. הצוות מקווה למצוא בה יהלומים, אך כאשר היא נפרצת מסתבר כי ה"מטמון" היחידי שבה הוא ציור של אישה צעירה ערומה העונדת את המחרוזת. הגילוי משודר בטלוויזיה ומושך את תשומת לבה של קשישה בשם רוז קלברט (גלוריה סטיוארט) המתגוררת בארצות הברית. היא מזהה את עצמה בציור (אחרי 84 שנה), יוצרת קשר ומובאת לאוניית החוקרים בליווי נכדתה. שם מראים לה החוקרים את הציור, הנושא את התאריך 14 באפריל 1912. כמו כן מוצגים בפניה ראי וכלי איפור אשר נמצאו בחדר השינה במחלקה הראשונה, בה נמצאה הכספת. כך היא נזכרת במהלך האירועים ומתחילה לספר את עלילותיה על הטיטניק.
בשלב זה הסרט מתחיל לעסוק בשנת 1912, שבה הטיטניק עוגנת בחוף הבריטי ועומדת להפליג. על הסיפון עולות רוז הצעירה (קייט וינסלט), אמה רות' דוויט בוקייטר (פרנסיס פישר) וארוסה קאל הוקלי (בילי זיין). במקביל, אמן צעיר בשם ג'ק דוסון (לאונרדו דיקפריו) זוכה בזוג כרטיסים להפלגה במשחק פוקר ועולה על הספינה עם חברו פבריציו דה רוסי (דני נוסי).
לכאורה נראה שרוז חיה חיי פאר מאושרים, אך למעשה היא אומללה ותקועה במערכת יחסים כפויה עם אדם שהיא לא סובלת. רות' מדגישה כי נישואיהם של רוז יפתרו את הבעיות הכספיות של משפחתם ויאפשרו להם לשמור על מעמדם מהמעמד הגבוה. בלילה השני של ההפלגה היא מנסה להתאבד, אך ג'ק מדובב אותה. רוז מנסה לחזור חזרה לצד השני של המעקה, אך היא מחליקה ונופלת. היא צורחת בבהלה, אך ג'ק תופס את ידה ומושך אותה למעלה. אנשי צוות האונייה שהיו בקרבת מקום מיהרו למשמע צרחתה, וכשהם מגיעים הם מוצאים את ג'ק, שנפל בעקבות משקלה, מעל רוז. ממראה שמלתה הקרועה ותנוחתו של ג'ק, הם מניחים שהוא ניסה לגעת בה. אנשי הצוות מגישים לרוז משקה חם ושמיכה, והם אוזקים את ג'ק. כשקאל, ארוסה, מופיע, היא מספרת לו שהיא התכופפה מעבר למעקה כדי לראות את המדחפים והחליקה, אך ג'ק הציל את חייה. ג'ק מאשר את גרסתה וקאל נרגע. קאל מראה אדישות למעשה הגבורה של ג'ק, אך היא רומזת לו שג'ק ראוי לתגמול. לאות תודה קאל מזמין אותו לארוחת ערב במחלקה הראשונה למחרת, ובסיומה ג'ק מגניב פתק לרוז, ובו הוא מבקש ממנה לנצל את היום ולפגוש אותו ליד השעון. הם עוזבים בסתר למסיבה במחלקה השלישית, בה ג'ק מתאכסן. מנקודה זו הם מפתחים קשר ידידותי. הוא מספר לה על מסעותיו הרבים והיא מספרת לו על חלומותיה, ועד מהרה הם מתאהבים.
במקביל, קברניט האוניה סמית' (ברנרד היל) מתעלם מהאזהרות לגבי קרחונים צפים בדרך, וממשיך לנווט את האנייה במהירות גבוהה מאוד, מכיוון שהוא רוצה להגיע מוקדם מהצפוי לניו יורק, כדי שהספינה תתפרסם בזכות מהירותה - זאת בעידודו של מנהל חברת וייט סטאר ליין, ברוס איסמיי.
כשהיא מודעת למורת רוחם של קאל ורות', רוז דוחה את ג'ק, אך הוא מבין שהיא מעדיפה אותו על פני קאל. לאחר מכן, רוז משנה את דעתה וניגשת אל ג'ק שעומד בחרטום האונייה. סצנת הנשיקה הראשונה שלהם, בה רוז "עפה", זכורה מאוד. בהמשך, רוז לוקחת את ג'ק לחדרה שבמחלקה הראשונה. רוז מבקשת מג'ק לצייר אותה בעירום כשהיא עונדת את "לב האוקיינוס", מתנת האירוסין של קאל. הם מתחמקים ממשרתו של קאל, לאבג'וי, ומקיימים יחסי מין בתוך מכונית.
בערב הרביעי של ההפלגה, זוג המשקיפים לא שמים לב לקרחון מתקרב. כאשר לבסוף הם מבחינים בו, כבר מאוחר מדי. הקרחון יותר מדי קרוב.
מאמציהם הגדולים של אנשי הצוות להתחמק מהקרחון עולים בתוהו. על אף שינוי הכיוון בחדות, הקרחון פוגע בצד האונייה וגורם לפעירת חורים בצד האונייה, ולפריצת חמישה מדורים בה. האונייה, שמתוכננת לשאת פריצה של עד ארבעה מדורים, מתחילה לשקוע. באותו ערב, קאל מגלה את הרומן של רוז עם ג'ק ולכן משרתו מפליל את ג'ק בגנבת המחרוזת על ידי הכנסתה לכיס מעילו. המשרת לוקח את ג'ק לתא מעצר. רוז עולה לסיפון עם אמה ועם קאל. רגע לפני שהיא אמורה לעלות על סירת הצלה, יוצאת רוז לחפש את ג'ק הכלוא בבטן האונייה. את המפתחות של האזיקים לקח משרתו של קאל, ולכן רוז מחפשת דרך לשחרר את ג'ק בזמן שהמים מתחילים להציף את החדר בו הוא כלוא. לבסוף מוצאת רוז גרזן ומצליחה לשבור את האזיקים.
קאל וג'ק מעודדים את רוז לעלות על סירת הצלה, בטענה שלקאל שמורים מקומות על סירה אחרת והוא יצליח להציל את שניהם. קאל נותן לג'ק את המעיל שלו. אחרי שרוז עולה על אחת מסירות ההצלה, קאל אומר לג'ק שההסדר הוא רק לעצמו. ברגע האחרון רוז מחליטה לרדת מהסירה, בגלל שהיא לא יכולה לעזוב את ג'ק. רוז קופצת מסירת ההצלה וקופצת חזרה על הסיפון. היא רצה אל המדרגות המפורסמות, שבהן רוז וג'ק נפגשו כשיצאו למסיבה, ושם היא מוצאת את ג'ק. ג'ק ורוז מתנשקים לנגד עיניו של קאל. קאל לוקח את אקדחו של לאבג'וי ומתחיל לרדוף אחריהם תוך כדי שהוא יורה לעברם. לאחר שנגמרת לו התחמושת, הוא מבין שהוא נתן לרוז את מעילו, וכתוצאה מכך גם את לב האוקיינוס. רוז וג'ק מנסים לברוח ונתקעים במדור נעול. איש צוות עובר שם והמפתחות נופלות לו. רוז וג'ק כבר מתקשים לנשום, אך ברגע האחרון ג'ק מוצא את המפתח והם משתחררים. בינתיים, קאל עולה על אחת מסירות ההצלה האחרונות, לאחר שהוא מוצא ילדה קטנה נטושה, ומעמיד פנים שהוא אביה. כשרוז וג'ק חוזרים לסיפון, הם מגלים שלא נשארו סירות הצלה ומחליטים להישאר על הסיפון עד שהספינה תשקע לחלוטין. בסופו של דבר, כשהטיטניק מגיעה לזווית מסוימת, היא נשברת לשניים. החלק הקדמי שוקע, אך ג'ק ורוז נמצאים בחלקה האחורי של הספינה. ג'ק ורוז מנסים להישאר על האונייה כמה זמן שאפשר, אך לבסוף שוקע החלק האחורי למצולות, כאשר כל מי שעליו צולל למי הקרח.
ג'ק ורוז נשארים ביחד במים ומחכים, יחד עם מאות נוסעים נוספים, שסירות ההצלה יחזרו להציל אותם ממימי האוקיינוס האטלנטי הקפואים. ג'ק מצליח לאתר דלת צפה ורוז עולה עליה. כאשר ג'ק מנסה לעלות ביחד עם רוז, הוא מגלה שמשקלם כבד מכדי ששניהם יישארו על המשטח. ג'ק מבקש מרוז להבטיח לו שהיא לעולם לא תוותר.
רוב האנשים שנשארו במים, מוצאים את מותם מהיפותרמיה וביניהם גם ג'ק. רוז נאספת על ידי סירת הצלה ומאוחר יותר היא עולה על סיפון האנייה קרפטיה. קאל מנסה לחפש את רוז על סיפון הקרפטיה, אך היא מתחבאת. רוז נרשמת באנייה בתור "רוז דוסון" כדי לקשור את חייה לחייו של ג'ק לנצח, וכן במובן מסוים כדי שקאל לא יחפש אותה. כשהיא מגיעה לניו יורק, היא מגלה בכיס המעיל שלה את "לב האוקיינוס". רוז מספרת שהיא קראה לאחר מכן שקאל התאבד לאחר נפילת הבורסה בשנת 1929.
לאחר שהיא מסיימת את סיפורה, רוז (המבוגרת) זורקת למי האוקיינוס את המחרוזת (סצנה זו מסלקת את הספקות המתעוררים בתחילת הסרט לגבי זהותה של הזקנה ואמינות גרסתה). היא הולכת לישון ומשם הצופים נשארים עם "סוף פתוח": יש הגורסים שהיא מתה בשנתה והגיעה לגן עדן ששם היא חוזרת לטיטניק ובה כל החברים והמכרים מההפלגה מחכים לה ובראשם ג'ק, ויש הגורסים שהיא חולמת את זה.


== צוות השחקנים הראשי ==

לאונרדו דיקפריו – ג'ק דוסון
קייט וינסלט – רוז דוויט בוקייטר (צעירה)
בילי זיין – קאלדון "קאל" הוקלי
פרנסיס פישר – רות' דוויט בוקייטר
קתי בייטס – מולי בראון
ברנרד היל – קפטן אדוארד סמית'
גלוריה סטיוארט – רוז קלברט (מבוגרת)
דני נוסי – פבריציו דה רוסי
ביל פקסטון – ברוק לובט
אריק בריידן – קולונל ג'ון ג'ייקוב אסטור הרביעי, "האיש העשיר ביותר באונייה"
סוזי איימיס – ליזי קלברט, הנכדה של רוז קלברט


== פרסים ==
הסרט זכה ברחבי העולם ב-87 פרסים והיה מועמד ל-47 פרסים נוספים. בין החשובים שבהם:

פרס האוסקר - הסרט הוא אחד משלושה סרטים שהיו מועמדים לאוסקר ב-14 קטגוריות (לשיא זה הגיע עד אז רק הסרט "הכל אודות חוה" ב-1950, ולאחר מכן, בשנת 2017, הסרט "לה לה לנד"). מתוכן זכה הסרט באחד עשר פרסים: הסרט, הבמאי (ג'יימס קמרון), פסקול, שיר הנושא, עיצוב התלבושות, אפקטים מיוחדים בקולנוע, סאונד, עריכת סאונד, צילום וניהול אומנותי, בנוסף למועמדויות להשחקנית הראשית (קייט וינסלט), שחקנית המשנה (גלוריה סטיוארט, שהייתה המועמדת המבוגרת ביותר לפרס האוסקר) והאיפור.
פרס גלובוס הזהב - הסרט זכה ב-4 פרסים מתוך 8 מועמדויות: הסרט, הבמאי, הפסקול ושיר הנושא.שיר הנושא של הסרט, שבוצע על ידי סלין דיון ונקרא "My Heart Will Go On", הפך ללהיט חסר תקדים כאשר הופיע במקום הראשון ב-30 מצעדים (הישג נדיר לתקופה), מכר למעלה מ-18 מיליון עותקים, זכה בפרס אוסקר, 4 פרסי גראמי, פרס המוזיקה של בילבורד, פרס המוזיקה הלטיני של בילבורד, ופרסים נוספים. בנוסף לכך, הפך השיר לשיר הנשי ה-2 הנמכר ביותר בכל הזמנים, לשיר ה-8 הנמכר ביותר בכל הזמנים, ולשיר הנמכר ביותר בשנת 1998. רוב ההישגים הללו לא שוחזרו מאז על ידי אף שיר מסרט קולנוע.
15 שנים אחרי יציאת הסרט לבתי הקולנוע ו-100 שנים לאחר טביעת הטיטניק, יצא הסרט לקולנוע באפריל 2012 בהקרנה מחודשת בתלת-ממד. בהקרנה זו הסרט הכניס 343.6 מיליון דולר, והכנסותיו הכוללות גדלו מ-1.84 מיליארד דולר ל-2.18 מיליארד דולר, ובכך היה לסרט השני אחרי אווטאר שמכניס מעל ל-2 מיליארד דולר.


== פסקול ==

את המוזיקה של הסרט הלחין וכתב ג'יימס הורנר.


== קישורים חיצוניים ==

 אתר האינטרנט הרשמי של טיטניק  (באנגלית)
טיטניק, באתר אנציקלופדיה בריטניקה (באנגלית) טיטניק, ברשת החברתית פייסבוק
 טיטניק, ברשת החברתית אינסטגרם
 "טיטניק", במסד הנתונים הקולנועיים IMDb (באנגלית)
 "טיטניק", באתר נטפליקס
 "טיטניק", באתר AllMovie (באנגלית)
 "טיטניק", באתר Rotten Tomatoes (באנגלית)
"טיטניק", באתר Box Office Mojo (באנגלית)
"טיטניק", באתר Metacritic (באנגלית)
"טיטניק", באתר אידיבי
"טיטניק", תסריט הסרט באתר Scripts.com (באנגלית)
"טיטניק", באתר דיסני+ סרטים (באנגלית)
 "טיטניק", במסד הנתונים הקולנועיים Kinopoisk.ru (ברוסית)
אתר הסרט הרשמי
 "טיטניק: כיצד רומן זול ומשחק ירוד הולידו בלוקבאסטר?": פודקאסט להאזנה מסדרת "פסטיבל כאן", בהגשת דני מוג'ה ויונתן גת
אבנר שביט‏, "טיטאניק": ההוצאה המחודשת מוכיחה שמדובר בקלאסיקה אמיתית, באתר וואלה!‏, 5 באפריל 2012
ישי קיצ'לס, ‏ספינת האהבה, באתר ישראל היום, 6 באפריל 2012
אמיר בוגן ולירון סיני, התנגשות הטיטאניק: טובעים בתלת ממד, באתר ynet, 10 באפריל 2012
דורון פישלר, הלב ממשיך: לא אוהבים את "טיטאניק"? אתם סתם קרחונים, באתר nrg‏, 11 באפריל 2012
נירית אנדרמן, 20 שנה ל"טיטאניק": עד כמה אתם זוכרים את הסרט?, באתר הארץ, 19 בדצמבר 2017


== הערות שוליים ==