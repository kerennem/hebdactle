מָקוֹק או מקאק (שם מדעי: Macaca) הוא סוג של קוף השייך לתת-משפחת הגנונים במשפחת הקופים בעלי הזנב.


== מאפיינים ==
פרט לאדם, קופי המקוק הם הפרימטים בעלי שטח התפוצה הנרחב ביותר, מיפן דרך אפגניסטן ועד צפון אפריקה. עד היום הובחנו 22 מיני מקוק, ועל אף שכמה מהם הם חסרי זנב - הם שייכים למשפחת הקופים בעלי הזנב ולא לקופי האדם. כמה ממיני המקוק נמנים עם הקופים המוכרים ביותר בקרב הציבור, ביניהם קופי המקוק הברברי - המוכרים בשל הימצאותם בצוק גיברלטר.
אצל חלק ממיני המקוק קיימים קפלי עור בין האצבע השנייה לחמישית, המגיעים כמעט עד לעצם המסרק הראשונה.
המארג החברתי של קופי המקוק הוא מורכב והיררכי, ומעניק קדימות ועליונות לפרטים הנמצאים גבוה יותר בהיררכיה.


== בשימוש האדם ==
מספר מיני מקוק משמשים באופן נרחב לניסויים בבעלי חיים, בעיקר לטובת חקר מערכת הראייה וחקר הראייה במסגרת מדעי המוח.
קופי המקוק אינם משמשים כחיות מחמד, כיוון שרבים מהם הם נשאים של וירוס הרפס B, אשר אינו מזיק לקופים אך במקרים נדירים עלול להיות קטלני עבור בני אדם. מחקר של אוניברסיטת טורונטו שפורסם בשנת 2005 הראה כי קופי מקוק בסביבה עירונית עשויים להיות נשאים של SFV (‏Simian Foamy Virus, "וירוס קופים מעלה-קצף"; וירוס הדומה לווירוס ה-HIV), וההשערה היא כי הם עלולים להיות מעורבים בהעברת רטרו-וירוסים לבני אדם.


== מיון טקסונומי ==
בסוג מקוק 23 מינים, המחולקים לקבוצות הבאות:

M. sylvanus
מקוק ברברי (M. sylvanus)
M. nemestrina
מקוק זנב-אריה (M. silenus)
מקוק זנב-חזיר דרומי (M. nemestrina)
מקוק זנב-חזיר צפוני (M. leonina)
מקוק האי פגאי (M. pagensis)
מקוק סיברות (M. siberuti)
מקוק מורי (M. maura)
מקוק ממוגף (M. ochreata)
מקוק טונקיני שחור (M. tonkeana)
מקוק הק (M. hecki)
מקוק גרונוטלו (M. nigriscens)
מקוק שחור (M. nigra)
M. fascicularis
מקוק סרטנים (M. fascicularis)
מקוק קצר-זנב (M. arctoides)
M. mulatta
מקוק רזוס (M. mulatta)
מקוק סלעים פורמוסני (M. cyclopis)
מקוק יפני (M. fuscata)
M. sinica
מקוק הכיפה (M. sinica)
מקוק כיפה הודי (M. radiata)
מקוק אסאמי (M. assamensis)
מקוק טיבטי (M. thibetana)
מקוק ארונצ'אלי (M. munzala)
מקוק לבן-לחיים (M. leucogenys)
בנוסף, מוכרים מינים פרהיסטוריים, שהתגלו כמאובנים:
M. anderssoni (התגלה ב-1924)
M. jiangchuanensis (התגלה ב-1992)
M. libyca (התגלה ב-1920)
M. majori (התגלה ב-1969, נכלל לעיתים כחלק מהמין מקוק ברברי)


== קישורים חיצוניים ==

מקוק, באתר אנציקלופדיה בריטניקה (באנגלית)מקוק, באתר ITIS (באנגלית)
מקוק, באתר NCBI (באנגלית)
מקוק, באתר Animal Diversity Web (באנגלית)
מקוק, באתר האנציקלופדיה של החיים (באנגלית)
מקוק, באתר GBIF (באנגלית)
מיפוי מבנה המוח של קוף המקוק
פירוט אודות מיני המקוק


== הערות שוליים ==