מלבורן (באנגלית: Melbourne; מבוטא "מלבן" - Melb'n) היא בירת מדינת ויקטוריה והעיר השנייה בגודלה באוסטרליה (אחרי סידני).
אוכלוסיית מלבורן מונה כ-4.4 מיליון תושבים (2014) בשטח המטרופולין של מלבורן ו-71,380 בסיטי של מלבורן (City of Melbourne). מלבורן הייתה בירת אוסטרליה בין השנים 1901 עד 1927.


== היסטוריה ==
השטח של נהר היארה ופורט פיליפ אשר כיום נקראת מלבורן, יושב ב-1835 על ידי בריטים שהגיעו מטסמניה.
בשנת 1836, הכריז המושל בורק על העיר כבירה המנהלית של מחוז פורט פיליפ בניו סאות' ויילס, וקבע את התוכנית הראשונה של העיר - שנקראה "הודל גריד" בשנת 1837.
המושבה נקראה מלבורן באותה שנה על שם ראש הממשלה הבריטי ויליאם לם אשר נשא בתואר האצולה ויקונט מלבורן השני. מלבורן הוכרזה כעיר על ידי המלכה ויקטוריה ב-25 ביוני 1847. ובשנת 1851 הוקמה המושבה ויקטוריה כמושבה נפרדת, כשמלבורן בירתה.
בעקבות גילוי זהב בוויקטוריה ב-1850, גדלה מלבורן באופן מהיר, והפכה למרכז תעשייה ושירותים וכן כנמל המרכזי של האזור. בעיר נפתחו מספר בנקים וכן הבורסה האוסטרלית הראשונה (נוסדה בשנת 1861).
בשנת 1880 נחשבה מלבורן לאחת הערים הגדולות באימפריה הבריטית. תקופה זו אופיינה בבנייה של בניינים גבוהים בסגנון ויקטוריאני, בתי קפה, שדרות רחבות וגנים לאורכה של העיר.
בשנת 1956 התקיימו בעיר משחקי הקיץ האולימפיים.


== גאוגרפיה ==
מלבורן ממוקמת בקצה הדרום-מזרחי של יבשת אוסטרליה. פרברי העיר פרוסים לאורך עמק היארה בין רכסי היארה והדנדנדונג במזרח, למורדות חצי האי מורנינגטון והמפרץ הדרום-מזרחי, ולאורך נהר המריביירונג ופלגיו. בצפונה משתרעת העיר עד למרגלות רכסי מייסדון.
מלבורן היא עיר בירה אוסטרלית טיפוסית אשר נבנתה על פי המושג היסודי של "רבע אקר בית וגינה" לכל משפחה (שלעיתים נקרא גם החלום האוסטרלי). רוב מטרופולין מלבורן מאופיין בפריסה בעלת צפיפות דיור נמוכה. שירותי רכבות וחשמליות בשנים המוקדמות של פיתוח העיר עודדו פיתוח בעל צפיפות נמוכה, בעיקר לאורך קווי התחבורה.
מלבורן נחשבת לעיתים כעיר גנים, ומדינת ויקטוריה נקראת "מדינת הגן".
בעיר שפע של פארקים וגנים, רבים קרובים אל אזור העסקים המרכזי, וגדלים בהם מגוון של זני צמחים - בהם נדירים.


== אקלים ==
האקלים במלבורן ידוע בשינויים הקיצוניים שבו, זאת בגלל הטופוגרפיה השטוחה של העיר.
מלבורן קרה יותר מרוב הערים הגדולות באוסטרליה בחורף, המתמשך מאמצע יוני ועד אמצע ספטמבר. מזג האוויר בחורף הפכפך אך אינו קיצוני. גשם יורד בכל העונות אך בעיקר בחורף. היום הקר ביותר שנמדד בה היה ב-4 ביולי 1901, בו נמדדה טמפרטורה של 4.4 מעלות צלזיוס. שלג בה נדיר.
מלבורן ידועה בקייצים החמים והיבשים שלה, עם טמפרטורות של מעל 40 מעלות צלזיוס. היום החם ביותר שנמדד בה היה ב-7 בפברואר 2009, בו נמדדה טמפרטורה של 46.4 מעלות צלזיוס.


== אוכלוסייה ==
מלבורן היא עיר מגוונת ורב תרבותית. כמעט רבע מאוכלוסיית מדינת ויקטוריה נולדה מחוץ לאוסטרליה, והעיר מהווה בית לתושבים שהיגרו לאוסטרליה מ-233 ארצות, המדברים יותר מ-180 שפות וניבים ובעלי 116 אמונות דתיות.
מלבורן הפכה לעיר גדולה במהלך הבהלה לזהב בשנת 1850 כאשר תוך מספר חודשים גדלה האוכלוסייה מ-25,000 ל-40,000 תושבים. גם לאחר תום הבהלה לזהב נמשך הגידול באוכלוסיית העיר, ובשנת 1865 החליפה מלבורן את סידני כעיר הצפופה ביותר באוסטרליה, ונותרה הצפופה ביותר עד לשנת 1900. בשנת 1902 חזרה סידני להיות המרכז העירוני הגדול ביותר באוסטרליה.
בדומה לשאר היבשת, התושבים הראשונים של האזור, שמאוחר יותר הפך למלבורן, היו אבוריג'ינים משבטי הבונורונג, הוורונדג'רי והוות'אורונג. אוכלוסיית האבוריג'ינים במחוז ויקטוריה כיום היא כ-27,500, (מתוך 450,000 נפש באוסטרליה כולה).
כבכל אוסטרליה, המתיישבים האירופאים הראשונים במלבורן היו בריטים ואיריים. שתי קבוצות אלו נחשבו לעיקר המהגרים עד לתקופה שלפני הבהלה לזהב, והיוו את אחוז המהגרים הגבוה בעיר עד מלחמת העולם השנייה. ויקטוריה – ומלבורן במיוחד – משכו יחס גדול יותר של איריים מאשר קולוניות אוסטרליות אחרות. בנוסף הגיעו אל העיר מספר גדול של סינים, גרמנים ואזרחים אמריקאים בעקבות הבהלה לזהב.
במחצית הראשונה של המאה ה-20, לצד המהגרים הבריטים והאיריים, מלבורן החלה לקבל זרם קבוע של מהגרים איטלקים ויוונים.
העיר קיבלה זרם מהגרים גדול בעקבות מלחמת העולם השנייה - בייחוד מיוון ואיטליה, אבל גם מקפריסין וטורקיה. על פי מרשם האוכלוסין שנערך ב-2001, התגוררו בעיר 151,785 מהגרים יוונים (המהווים כ-40% מכל המהגרים היוונים באוסטרליה).


== השכלה ==

מלבורן היא ביתם של כמה ממוסדות ההשכלה הוותיקים באוסטרליה, ובין השאר בתי הספר הוותיקים ביותר למשפטים (1857), הנדסה (1860), רפואה (1862), רפואת שיניים (1897) ומוזיקה (1891), באוניברסיטת מלבורן. אוניברסיטת מלבורן היא גם האוניברסיטה הראשונה שהוקמה במדינת ויקטוריה והשנייה שהוקמה באוסטרליה. בית ספר יסודי סט. מאריז, ויליאמסטון, הוא בית הספר הראשון שהוקם בוויקטוריה וסקוטצ' קולג' (1851) הוא בית ספר התיכון הראשון.
שני מוסדות ההשכלה הגבוהה היוקרתיים ביותר של מלבורן הן אוניברסיטת מלבורן ואוניברסיטת מונש (Monash University).
אוניברסיטת מלבורן מדורגת שנייה בדירוג האוניברסיטאות באוסטרליה בשנת 2006, (אחרי האוניברסיטה הלאומית האוסטרלית); בשנת 2005 דורגה ראשונה. דירוג ה-The Times Higher Education Supplement כולל גם שלושה מוסדות נוספים ממלבורן ברשימת ה-100, אוניברסיטת מונש, אוניברסיטת לה טרוב ואוניברסיטת RMIT. אוניברסיטת דיקין אשר בגילונג מפעילה שני קמפוסים במלבורן והיא האוניברסיטה השלישית בגודלה בוויקטוריה. אוניברסיטאות אחרות ממוקמות במלבורן הן אוניברסיטת סווינבורן לטכנולוגיה (Swinburne University of Technology), אוניברסיטת ויקטוריה וקמפוס סט. פטריק'ס של האוניברסיטה הקתולית של אוסטרליה.
אף על פי שהשכלה יסודית ותיכונית ניתנים בחינם, 35% מהסטודנטים לומדים בבתי ספר יסודיים ותיכוניים פרטיים, כשרובם קתוליים והיתר עצמאיים. בתי הספר היוקרתיים ביותר חברים באגודת בתי הספר הציבוריים של ויקטוריה (APS).
רוב בתי הספר התיכוניים במלבורן מכונים קולג' משני ('Secondary Colleges').


== תרבות ==
מלבורן מצטיינת בהיסטוריה הרצופה הארוכה ביותר של מוזיקה תזמורתית מכל ערי אוסטרליה והתזמורת הסימפונית של מלבורן היא התזמורת המקצועית הוותיקה ביותר באוסטרליה.
מוזיאון מלבורן הוא מוזיאון גדול ומכיל את הורידוס (טריצרטופס) - אחד משלדי הטריצרטופס השלמים ביותר שנתגלו.


== ספורט ==

מלבורן נחשבת למרכז ספורט ברמה עולמית. העיר אירחה את המשחקים האולימפיים ב-1956 ואת משחקי חבר העמים הבריטי ב-2006. כמו כן העיר מארחת שלושה אירועי ספורט שנתיים הנחשבים מרכזיים ברמה עולמית - אליפות אוסטרליה הפתוחה שהיא אחד מארבעת טורנירי הגראנד סלאם בטניס; גביע מלבורן במרוצי סוסים; ואת הגראנד פרי האוסטרלי בסדרת מרוצי פורמולה 1.
גם ברמה הלאומית נחשבת מלבורן הן למרכז ספורט ראשון במעלה, והן למקום היווסדם של ענפי ספורט מרכזיים באוסטרליה, ובעיקר של שניים מענפי הספורט הפופולריים במדינה - קריקט ופוטבול אוסטרלי, שהמשחקים הראשונים בהם התקיימו באצטדיון הקריקט של מלבורן ובסביבתו באמצע המאה ה-19. אצטדיון הקריקט של מלבורן מארח מדי שנה את משחק הגמר של ליגת הפוטבול האוסטרלית (הכוונה היא לפוטבול אוסטרלי), ומטה הליגה נמצא אף הוא במלבורן.
בעיר קיים מבחר עצום של קבוצות ספורט מקצועניות במגוון ענפים. בין השאר, נכון ל-2015, חברות בליגת הפוטבול האוסטרלית 9 קבוצות ממלבורן רבתי, המביאות לכך שבמהלך עונת הפוטבול האוסטרלי מתקיימים בממוצע חמישה משחקים באזור מלבורן מדי שבוע, המושכים כ-40000 צופים בממוצע למשחק. בעיר גם 3 קבוצות קריקט מקצועניות; 3 קבוצות רוגבי מקצועניות (אחת ב"רוגבי ליג" ושתיים ב"רוגבי יוניון"); שתי קבוצות כדורגל המשחקות בליגת העל האוסטרלית; קבוצת כדורסל בליגת העל האוסטרלית בכדורסל; שתי קבוצות הוקי קרח מקצועניות; שתי קבוצות כדורסל נשים המשחקות בליגת העל האוסטרלית בכדורסל נשים; וכן קבוצות בייסבול ונטבול המשחקות בליגות העליונות במדינה. העיר היא גם מרכז גדול למועדוני חתירה בנהר הירה.


== תחבורה ==

במלבורן מערכת תחבורה ציבורית משולבת הנקראת Metlink. למרות שרשת התחבורה הציבורית בעלת גודל ניכר, פרברים רבים סובלים מקשיי תחבורה.
מערכת התחבורה הציבורית של מלבורן הוקמה ברובה בסוף המאה ה-19, כאשר רכבות וחשמליות היוו את הכלי העיקרי לנסיעה אל הפרברים. מאז, המערכת המקיפה תוחזקה וכיום היא מותאמת לעידן המודרני.
ב-1950 החלה מגמה של מעבר לכלי רכב פרטיים ובניית כבישים מהירים. מגמה זו המשיכה למרות צפיפות תעבורה הולכת וגוברת, והתוצאה הייתה ירידה משמעותית בשימוש בתחבורה ציבורית. מערכת התחבורה הציבורית של מלבורן הופרטה בשנת 1999. בעיר כ-300 נתיבי אוטובוסים ומערכות רכבת חשמליות עם יותר מ-15 קווים.
רשת החשמליות המפורסמת של מלבורן היא אחת המקיפות ביותר בעולם, והחשמלית הפכה גם לסמל תיירותי של מלבורן. מבקרים יכולים לנסוע בלא תשלום בחשמלית הסובבת את מרכז העיר ועוברת ברבים מאתרי התיירות שבה, וכן פועלות בה חשמליות מסעדה, היחידות מסוגן בעולם.
במלבורן ישנה תלות גבוהה במכוניות פרטיות לתחבורה, כאשר רק 7.1% מהנסיעות מתבצעות באמצעות תחבורה ציבורית; בעיר כ-3.6 מיליון מכוניות פרטיות. למרות העובדה שאין בית במלבורן המרוחק יותר מ-400 מטר מנתיב אוטובוס, רבים מנתיבים אלו הם פועלים תדירות נמוכה ואינם פועלים בערבים או בימי ראשון.
רכבות מקשרות את העיר לסידני, לאדלייד, ולערים אחריות במדינה.
נמל מלבורן היא נמל המכולות הגדול ביותר באוסטרליה, ונמל המטען העיקרי והעמוס ביותר.
למלבורן ישנם ארבעה נמלי תעופה עיקריים: נמל התעופה הבינלאומי של מלבורן שבפרוור טלהמרין, הוא השער הבינלאומי הראשי של העיר והשני בגודלו באוסטרליה מבחינת מספר העוברים בו.
נמל התעופה אוולון, שנמצא בין מלבורן וגילונג, הוא צומת משני עבור ג'טסטאר איירווייז, חברת תעופה לטיסות זולות בבעלות חברת קוואנטס, המשרתת רק את סידני, אדלייד, בריסבן ופרת'. נמל מוראבין הוא נמל תעופה כללי בדרום-מזרח העיר; ונמל התעופה אסנדון, ששימש בעבר כנמל התעופה הראשי של העיר לפני בניית הנמל בפרוור טולהמרין, משמש לתעופה כללית ולמספר מסוים של טיסות מטען, ומהווה גם כבסיס לזרוע האוויר של משטרת ויקטוריה והאמבולנס האווירי.


== ערים תאומות ==
יפן אוסקה, יפן
רוסיה סנקט פטרבורג, רוסיה
איטליה מילאנו, איטליה
ארצות הברית בוסטון, מסצ'וסטס, ארצות הברית
יוון סלוניקי, יוון
הרפובליקה העממית של סין טיינג'ין, הרפובליקה העממית של סין
ישראל מועצה אזורית הערבה התיכונה, ישראל


== קישורים חיצוניים ==

 אתר האינטרנט הרשמי של מלבורן
מלבורן, באתר אנציקלופדיה בריטניקה (באנגלית)