עופות ימיים הם קבוצה פוליפילטית גדולה של עופות מים החיים בקרבת מים מלוחים כמו בים ובאוקיינוס. עופות אלה שייכים למספר סדרות ומשפחות, שלא תמיד קשורים ביניהם. עופות נוספים אינם נחשבים לעופות ימיים (או בכלל לעופות מים), אך ניזונים מחיות ימיות כמו דגים וסרטנים מתוך הים, למשל שלדגים, שלכים ועיטמים.
העופות הימיים הראשונים התפתחו בתקופת הקרטיקון (כמו: האיכתיאורניס, וההספראורניס שהיו בעלי שיניים) ואילו משפחות עופות ימיים מודרניות החלו להופיע בתקופת הפלאוגן.
חלק מהעופות הימיים מבלים את רוב זמנם במים ממש, חלק בתעופה מעליו וחלק לחופיו, ויש אף עופות ימיים שבזמנים שונים במהלך השנה לא חיים בקרבת הים כלל. על פי רוב, נוצותיהן משוחות בחומר שומני כדי שהמים לא יספגו בתוכן וימנעו מהם לעוף באוויר. לחלק מהעופות הימיים קרומי שחייה בין אצבעות הרגליים (בעיקר בקרב המינים שחיים בים עצמו) אך חלק נטולי קרומים כאלה.
ככלל, עופות ימיים חיים זמן רב יותר, מתרבים בגיל מאוחר יותר ומולידים פחות צאצאים מאשר רוב העופות היבשתיים, אך הם משקיעים זמן רב ואנרגיה רבה בטיפול בצאצאים. רוב מיני העופות הימיים מקננים במושבות שגודלן משתנה בין כמה עשרות פרטים למיליונים. הם נוהגים לנדוד מדי שנה ושנה, ובמהלך נדידה זו הם חוצים לעיתים קרובות את קו המשווה ובמקרים מסוימים אף מקיפים את כדור הארץ. עופות ימיים ניזונים בעיקר מדגים אותם הם צדים הן על פני המים והן מתחת להם ויש מהם שמטיבים לצלול.
אף על פי שהמינים השונים של העופות הימיים שונים מאוד זה מזה בהתנהגותם, באורח חייהן, באנטומיה ובמראה שלהם, יש לעופות הימיים תכונות דומות, דוגמת מקור ארוך או מותאם לסוג טרף מסוים וטכניקות ציד דומות.
תכונות דומות אלו הן דוגמה לאבולוציה מתכנסת בה הסתגלות לחיים בסביבה הימית הנושאת בחובה בעיות אקולוגיות ותזונתיות ייחודיות הביאה בקרב עופות ימיים רבים שאינם קשורים זה לזה מראה חיצוני דומה.
לעופות הימיים ולאדם היסטוריה עשירה יחדיו: האדם צד את בשרם של עופות ימיים מסוימים למאכל וניצל את הגואנו שלהם, חלק מהם אומנו בידי האדם לסייע בדיג וחלק הובילו מלחים אל היבשה. כיום, מיני עופות ימיים רבים מאוימים כתוצאה מפעולות האדם ומתקיימים מאמצים לשימורם.


=== סדרות ===
סדרת החופמאים (Charadriiformes) - בה משפחות רבות החיות בסביבות החופים.
סדרת האווזאים (Anseriformes) - מתת-משפחת ברווזי ים וכמה מינים נוספים (למשל צולל ימי).
סדרת הטבלנאים (Podicipediformes) - כוללת כמה מינים החיים בחופים.
סדרת הצוללנאים (Gaviiformes).
סדרת הפינגווינאים (Sphenisciformes).
סדרת היסעוראים (Procellariiformes) בה כל 4 המשפחות, מותאמות לחיים בים: אלבטרוסיים, יסעוריים, יסעורוניים וחותרניים.
סדרת הפתונאים (Phaethontiformes).
סדרת השקנאים (Pelecaniformes) - בהם מותאמים לחיים בים בני המשפחות: שקנאיים, סולתיים, קורמורניים ופרגטיים.
סדרת דורסי יום (Accipitriformes) - בה השלך ותת-משפחת עיטים ימיים צדים במי חופים.ישנם עופות מים נוספים השוחים או מגיעים לפעמים לים אך לא כדרך חיים.


== ראו גם ==
עופות מים
יונקים ימיים
זוחלים ימיים


== קישורים חיצוניים ==

אתר על עופות ימיים