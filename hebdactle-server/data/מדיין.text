מֵדֵיִין (בספרדית: Medellín) היא עיר בקולומביה, בירת מחוז אנטיוקיה. בשנת 2006 התגוררו בה 2.4 מיליון תושבים, והיא העיר השנייה בגודלה במדינה, אחרי בוגוטה. שטח השיפוט שלה משתרע על פני 382 קמ"ר, והיא שוכנת בגובה של כ-1,500 מ' מעל פני הים. ב-2013 זכתה מדיין בתואר "העיר החדשנית ביותר בעולם" בהתמודדות שערך ה-Urban Land Institute, בתמיכת ה"וול סטריט ז'ורנל", בין 200 ערים מובילות בעולם. היא הקדימה את ניו יורק ואת תל אביב, שזכו במקום השני והשלישי בהתאם.


== היסטוריה ==

מגלה הארצות הספרדי חרונימו לואיס טחלו הגיע לאזור בו שוכנת מדיין ב-1541, אך לא התיישב בו. ב-2 במרץ 1616 הקים פרנסיסקו הררה אי קמפוסנו את היישוב הראשון, בשם סן לורנסו דה אבורה. ב-2 בנובמבר 1675 שונה שמו של היישוב לנואסטרה סניורה דה לה קנדלריה דה מֶדֶיִין. השם מדיין הוא כשמה של עיר באקסטרמדורה שבספרד.
בשנות ה-80 וה-90 של המאה העשרים, נודעה העיר כמרכז בינלאומי לסחר בסמים. במקום פעל קרטל הסמים של מדיין בהנהגתו של פבלו אסקובר. הפשע ששרר ברחובות הפך אותה לאחת הערים המסוכנות בעולם, וב-1991 לבדה נרצחו בה 6,349 בני אדם. לאחר מותו של אסקובר, ובמיוחד מאז ראשית המאה ה-21, ירדה רמת הפשיעה בעיר באופן ניכר. במקביל, השקיעה הממשלה בשיפור התשתיות ובהקמת ספריות ובתי ספר.


== כלכלה ==
מדיין היא מקום מושבו של גרוּפּוֹ אֶמְפְּרֶסָרְיָאל אַנְטְיוֹקֶנְיוֹ, קבוצה שכוללת את הבנק הגדול בקולומביה, חברת ביטוח ותעשיות מזון ומלט. הקבוצה מגלגלת מחזור שנתי המוערך ב-17 מיליארד דולרים, ומעסיקה למעלה מ-80 אלף קולומביאנים.
פרט לכך, יש במדיין תעשיית פלדה, טקסטיל, מזון ומשקאות ותעשיות כימיות.


== חינוך ותרבות ==
למעלה מ-30 אוניברסיטאות פועלות במדיין. עם החשובות שבהן נמנות אוניברסיטת אנטיוקיה והאוניברסיטה הלאומית של קולומביה.
מאז 1957 נערך בעיר מדי חודש אוגוסט פסטיבל הפרחים. הפסטיבל כולל מצעדים של כרכרות מעוטרות בפרחים ושל מכוניות עתיקות ומרוצי סוסים.
שני מועדוני כדורגל גדולים פועלים בעיר - אתלטיקו נסיונל ודפורטיבו אינדפנדיינטה מדיין, והעיר ידועה בקולומביה גם בשל מועדוני השחייה הפועלים בה.


== תחבורה ==
נמל התעופה חוסה מאריה קורדובה המשרת את מדיין הוא נמל תעופה בינלאומי, ממנו ממריאות טיסות סדירות לערים המרכזיות בשכנותיה של קולומביה ואף לארצות הברית. רכבת קלה מחברת בין פרווריה של העיר, ובסוף העשור הראשון של המאה ה-21 נחנכו בה נתיבים מיוחדים לאוטובוסים המונעים באמצעות גז טבעי.


== ערים תאומות ==
ארגנטינה בואנוס איירס, ארגנטינה
ספרד בילבאו, ספרד
ספרד ברצלונה, ספרד
מקסיקו מונטריי, מקסיקו
איטליה מילאנו, איטליה
ארצות הברית פורט לודרדייל, פלורידה, ארצות הברית
אוסטרליה גולד קוסט, קווינסלנד, אוסטרליה


== קישורים חיצוניים ==

 אתר האינטרנט הרשמי של מדיין
אתר העיר הרשמי (בספרדית)
הניו יורק טיימס, 25 שנים אחרי מותו, מדיין נאבקת ברוחו של פבלו אסקובר, באתר הארץ, 25 בספטמבר 2018
מדיין, באתר אנציקלופדיה בריטניקה (באנגלית)


== הערות שוליים ==