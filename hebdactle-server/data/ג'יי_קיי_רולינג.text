ג'ואן רולינג, CH ‏OBE ‏FRSL (באנגלית: Joanne Rowling; נולדה ב-31 ביולי 1965), הידועה בשם העט ג'יי קיי רולינג (J.K. Rowling), היא סופרת ותסריטאית בריטית, מחברת סדרת הספרים הנמכרת ביותר בעולם - "הארי פוטר". בזכות ספריה הפכה רולינג לאחת הנשים העשירות בבריטניה, ועל פי המגזין "פורבס" היא האדם הראשון בעולם שהפך למיליארדר מכתיבת ספרים.
הסדרה זכתה להצלחה חריגה בגודלה ברחבי העולם ביחס לרבי מכר אחרים שקדמו לסדרה; היא תורגמה ל-75 שפות, זכתה בפרסים רבים ומכרה מעל 500 מיליון עותקים. כל ספרי "הארי פוטר" עובדו לקולנוע בסדרת סרטים, ואף יצאה סדרת סרטי המשך (ביניהם חיות הפלא והיכן למצוא אותן וחיות הפלא: הפשעים של גרינדלוולד) שאת תסריטיה כתבה רולינג ושתיארו את עולם הקוסמים שלפני הארי פוטר. סדרת הסרטים הייתה המצליחה ביותר בתולדות הקולנוע מבחינת הכנסות ממכירת כרטיסים, עד שהיקום הקולנועי של מארוול תפס את מקומה.
באפריל 2013 פרסמה רומן ראשון תחת שם העט רוברט גלבריית'. בסך הכל פרסמה חמישה ספרים תחת שם זה בסדרת הספרים "קורמורן סטרייק". 


== ראשית חייה ==

רולינג נולדה בגלוסטרשייר שבאנגליה. אביה אנגלי ואימה ממוצא סקוטי וצרפתי. כילדה, אהבה רולינג לכתוב סיפורי פנטזיה שאותם נהגה להקריא לאחותה.
היא למדה לימודים קלאסיים וצרפתית באוניברסיטת אקסטר. לאחר שנת לימודים בפריז, עברה רולינג ללונדון, שם עבדה כחוקרת וכמזכירה דו לשונית בארגון "אמנסטי".
הרעיון לסיפורי "הארי פוטר" עלה בה בעת נסיעתה ברכבת ממנצ'סטר ללונדון. בראיון שנתנה לעיתון, היא סיפרה שבשנת 1990 היא חזרה ללונדון ברכבת שהתעכבה ממנצ'סטר ותוך כדי הנסיעה נרקם במוחה הסיפור השלם של הארי פוטר ובית הספר לקסמים. לצערה, היא שכחה להביא איתה כלי כתיבה, ורק כשהגיעה לאחר 4 שעות לביתה, היא העלתה על דף במחברת את ראשי הפרקים של כל העלילה. כבר אז החליטה שהספר יכיל 7 כרכים, כרך לכל שנת לימוד בבית הספר ושם גיבורו יהיה הארי פוטר. "הארי" היה השם האהוב עליה לבנים ומשפחת "פוטר" התגוררה בשכנות לביתה כשהייתה בת 7.
בדצמבר אותה שנה, נפטרה אמה בגיל צעיר מטרשת נפוצה, לאחר 10 שנות מאבק במחלה. רולינג מספרת שמות אמה השפיע מאוד על הכתיבה שלה.
רולינג עברה לפורטו, פורטוגל ושימשה שם כמורה לאנגלית כשפה זרה. לאחר 18 חודשים בפורטו, היא פגשה את עיתונאי הטלוויזיה הפורטוגלי חורחה ארנטס בבר, וגילתה שהם חולקים עניין בסופרת ג'יין אוסטן. הם נישאו ב-16 באוקטובר 1992, ובתם נולדה ב-27 ביולי 1993 בפורטוגל.
בני הזוג נפרדו ב-17 בנובמבר 1993. בדצמבר 1993, עם שלושה פרקים של "הארי פוטר" במזוודה, רולינג ובתה עברו לאדינבורו, סקוטלנד, על מנת לגור בסמוך לאחותה של רולינג.
שבע שנים לאחר שסיימה את לימודיה באוניברסיטה, רולינג ראתה את עצמה ככישלון. נישואיה נכשלו, והיא הייתה מובטלת עם תינוקת, אך היא תיארה את כישלונה כ"משחרר" ומאפשר לה להתמקד בכתיבה. במהלך תקופה זו, היא אובחנה עם דיכאון קליני ושקלה להתאבד.[דרוש מקור] הדיכאון שלה נתן השראה לדמויות המכונות סוהרסנים, יצורים מוצצי נשמה שהוצגו בספר השלישי. רולינג פנתה לסיוע מרשויות הרווחה ותיארה את מעמדה הכלכלי כ"עניה ככל שניתן להיות בבריטניה המודרנית, מבלי להיות חסרת בית".[דרוש מקור]רולינג נותרה מיואשת לאחר שבעלה המנוכר הגיע לסקוטלנד, על מנת לחפש גם אותה וגם את בתם. היא השיגה צו הרחקה, וארנטס חזר לפורטוגל. באוגוסט 1994 הגישה רולינג בקשה לגירושין. באוגוסט 1995 החלה לקחת חלק בקורס להכשרת מורים בבית הספר לחינוך של בית מוריי באוניברסיטת אדינבורו, לאחר שסיימה את הרומן הראשון שלה בעודה חיה על קצבת רווחה.


== ספרי הארי פוטר ==
 ערך מורחב – הארי פוטרבהיותה מובטלת המטפלת בתינוקת, חיה רולינג מקצבת רווחה. את הזמן היא ניצלה להשלמת ספרה הראשון שאותו כתבה בבתי קפה. רולינג טענה שהסיבה לכתיבה בבתי קפה הייתה אהבתה לאווירה שהייתה בהם, והעובדה שהדרך היחידה להשקיט את בתה התינוקת הייתה טיולים ממושכים בעגלתה ברחבי העיר. מאחר שלאחותה וגיסה היה בית קפה בקרבת ביתה, יכלה רולינג לשבת שם במשך שעות, כשעגלת בתה הישנה לצדה, ולכתוב את ספרה.
הסוכן הספרותי הראשון שאליו שלחה רולינג את כתב היד החזיר לה מכתב דחייה קצר, והיא שלחה את הספר לסוכנות "Christopher Little Literary Agency"  שלא נהגה להוציא ספרי נוער. בעקבות המלצת המזכירה, בריוני אוונס, לקח הסוכן כריסטופר את כתב היד לביתו ולמחרת הודיע שהחליט לטפל בהוצאת הספר. 
12 הוצאות לאור דחו את כתב היד, כולל הוצאת פינגווין, עד אשר הגיע להוצאת בלומסברי שפתחה זה מקרוב מחלקה של ספרי ילדים.
רולינג קיבלה תמורת כתב היד של "הארי פוטר ואבן החכמים" סכום של 1,275 ליש"ט שהיה עבורה סכום גבוה במיוחד. בארוחת הצהריים שבה סיכמו את העסקה המוצלחת, בארי קאנינגהם, העורך של הוצאת בלומסברי, יעץ לרולינג לחפש עבודה קבועה כי "אף פעם לא תרוויחי כסף מהספרים האלה" - משפט שהיא מרבה לצטט בהומור. זמן קצר אחרי החתימה, קיבלה רולינג מענק של 8,000 ליש"ט ממועצת האמנות הסקוטית - מענק שבהמשך, לאור הצלחתה, ביקשה המועצה מרולינג להחזיר.
הספר יצא לאור ב-26 ביוני 1997 בכריכה רכה ובכריכה קשה. הספר הודפס באלף עותקים, ש-500 מהם נשלחו לספריות (כל עותק כזה שווה היום כ־20 אלף ליש"ט). בתחילת 1998 נמכרו זכויות הספר במכירה פומבית להוצאה אמריקנית תמורת 105,000 דולר. תוכנו של הספר וסיפורה של המחברת שחיה מקצבת רווחה, שבו את דמיונו של השוק האמריקני.
השם ג'יי. קיי. (J.K.‎) רולינג נכתב על כריכות ספריה, מאחר שהמו"ל הביע חשש כי נערים לא יאהבו לקרוא ספר שנכתב בידי אישה. לכן היא הוסיפה את האות K על שם סבתה – קת'לין, אף על פי שאינו חלק משמה האמיתי.
במהלך 10 השנים הבאות הוציאה ג'יי קיי רולינג שישה ספרים נוספים בסדרת "הארי פוטר" שהפכו לרבי מכר בארצות רבות, כאשר כל ספר היה רב מכר גדול יותר מקודמו מבחינת מספר עותקים שנמכרו, כאשר תורים ארוכים של קוראים המכורים לסדרה מצפים בדריכות למכירה של כל כרך חדש שזה עתה יצא החל מהספר הרביעי בסדרה.
הספר השביעי בסדרת "הארי פוטר", אותו סיימה לכתוב ב-11 בינואר 2007, יצא לאור בכל העולם בו זמנית ב-21 ביולי 2007 באותה שעה.


== אחרי סדרת הארי פוטר ==
רולינג נמצאת במקום השלושה עשר ברשימת הנשים העשירות בבריטניה, ולפי הערכות הונה מתקרב למיליארד דולר. מגזין פורבס ציין שרולינג היא האדם הראשון שהפך למיליארדר מכתיבת ספרים.
ב-11 ביוני 2008 פרסמה רולינג באינטרנט את הסיפור הקצר "הארי פוטר - פריקוול". הסיפור מתאר את הרפתקאותיהם של ג'יימס פוטר וסיריוס בלק. הסיפור התרחש כשלוש שנים לפני לידתו של הארי פוטר אך אין לו משמעות באירועים שעתידים לבוא.
ב-27 בספטמבר 2012 יצא לאור הרומן למבוגרים "כיסא פנוי", וזכה לביקורות מעורבות.
החל מאפריל 2013 פרסמה רולינג חמישה ספרים בסדרה הבלשית "קורמורן סטרייק" (ראו הרחבה להלן).
ב-26 ביוני 2015 הודיעה רולינג בציוץ בטוויטר על מחזה תיאטרון בשם הארי פוטר והילד המקולל אותו היא כותבת עם המחזאי והתסריטאי ג'ק ת'ורן. המחזה הודפס כספר ואף תורגם לעברית.
בנובמבר 2016 יצא לאקרנים הסרט "חיות הפלא והיכן למצוא אותן", המבוסס על ספרה של רולינג. הבכורה לסרט השני בסדרה, חיות הפלא: הפשעים של גרינדלוולד, התקיימה ב-16 בנובמבר 2018.
על הישגיה הספרותיים ופעילותה הפילנתרופית הוכתרה רולינג לחברה במסדר האימפריה הבריטית. ב־3 בפברואר 2009 קיבלה רולינג את אות לגיון הכבוד הצרפתי מידי נשיא צרפת באותו זמן, ניקולא סרקוזי.


=== סדרת קורמורן סטרייק ===
באפריל 2013 יצא לאור הספר "קריאת הקוקייה" שפורסם תחת שם העט רוברט גלבריית'. הספר הוא הראשון בסדרת ספרים מסוגת ספרות בלשית שגיבוריה הם החוקר הפרטי קורמורן סטרייק ועוזרתו רובין אלקוט. ביולי 2013 אישרה רולינג שהיא כתבה את הספר, שזכה לתשבחות רבות. הספרים הבאים בסדרה פורסמו תחת אותו שם עט:

ביוני 2014 יצא לאור ספר המשך, "תולעת משי".
באוקטובר 2015 יצא לאור ספר שלישי בסדרה, "דרך הרשע".
בספטמבר 2018 יצא לאור ספר רביעי בסדרה, "לבן קטלני".
בספטמבר 2020 יצא לאור הספר החמישי בסדרה, "דם חם".ארבעת הספרים הראשונים בסדרה עובדו לסדרת טלוויזיה בשם "סטרייק".


== פעילות חברתית ופוליטית ==
לצד פעילותה כסופרת ובאמצעות ההון הרב שהרוויחה, רולינג עוסקת גם בנדבנות. רולינג תרמה הון רב למלחמה בטרשת נפוצה, לילדים מאושפזים, לתמיכה במשפחות חד-הוריות בסקוטלנד ולהקלת הרעב באפריקה; בין השאר תרמה למטרה זו רווחים מספרים נוספים, מלבד סדרת "הארי פוטר".
בשנת 2000 הקימה רולינג את נאמנות הצדקה Volant, המשתמשת בתקציבה השנתי של 5.1 מיליון ליש"ט למאבק בעוני ואי שוויון חברתי.
על פי המגזין פורבס, רולינג היא האדם הראשון בעולם שהפך למיליארדר ממכירת ספרים, והמיליארדר הראשון בעולם שוויתר מרצון על הסטטוס כמיליארדר באמצעות תרומות נדבנות. ב־2019, הונה הוערך בכ־750 מיליון לירה שטרלינג. באותה שנה תרמה רולינג כ־39 מיליון לירה שטרלינג לילדים, נשים, משפחות חד הוריות ונושאים בין־לאומיים שונים.


=== יחסה לישראל ומאבק באנטישמיות ===
באוקטובר 2015 חתמה רולינג, ביחד עם 150 אנשי רוח וסופרים בריטים, על עצומה ומכתב פומבי נגד חרם על ישראל. באפריל 2018, בעקבות התגברות האנטישמיות החדשה בבריטניה פרסמה רולינג מספר ציוצים בטוויטר שבהם הביעה תמיכה וסולידריות עם היהודים וקראה להיאבק באנטישמיות. רולינג משתייכת לצד השמאלי של המפה והיא ביקרה את מדיניותו של בנימין נתניהו.
בספטמבר 2018 פורסם כי דמות הנבל בספרה החדש "לבן קטלני", ג'ימי נייט, הוא פעיל שמאל רדיקלי שהאנטי-ציונות האובססיבית שלו הפכה לאנטישמיות. זוהי חלק ממחאתה נגד האנטישמיות החדשה.


=== יחסה לטרנסג'נדרים ===
רולינג מרבה להתבטא ברשת החברתית טוויטר בנושאים שונים הקשורים לפעילותה החברתית ולעמדותיה הפוליטיות. במספר הזדמנויות בשנים 2017–2019 סימנה "אהבתי" וצייצה מחדש מספר ציוצים שזוהו עם חשבונות של פעילות פמיניסטיות אנטי-טרנסיות. על פעולות אלו ספגה ביקורת חריפות ברשתות החברתיות, ובתגובה הדוברת שלה טענה כי פעולות אלו נעשו בטעות. בדצמבר 2019 פרסמה רולינג ציוץ תמיכה במאיה פורסטטר, שפוטרה מעבודתה בעקבות סדרה של התבטאויות טרנספוביות בטוויטר. ציוץ זה הוביל לסערה ברשתות החברתיות.
ביוני 2020 פרסמה ציוץ שמבקר כותרת של כתבה שבה נכתב "אנשים עם וסת", בטענה שניסוח זה מוחק נשים. ציוץ זה הוביל לסערה נוספת הן ברשתות החברתיות והן לתגובות נגד דבריה של רולינג מצד הליגה ההומו-לסבית נגד השמצה ופרויקט טרוור. ב-10 ביוני 2020, בעקבות התגובות, פרסמה רולינג באתר הבית שלה מכתב פתוח בו היא דחתה את כל האשמות בטרנספוביה כנגדה. היא הסבירה את גישתה לנושא ואת ההתעניינות הרבה שלה בו, שנובעות מסיבות מקצועיות ואישיות גם יחד. מאמר זה, פרסומיה הנוספים ברשת החברתית וספרה האחרון, "דם חם", ממשיכים להיות מוקד לתגובות בעד ונגד.


=== פעילויות המקדמות רווחת ילדים ===
בהיותה בעברה אם חד-הורית, רולינג משמשת כיום נשיאת ארגון צדקה המטפל במשפחות חד-הוריות, לאחר שהפכה לנציגה הראשונה שלהם בשנת 2000. רולינג שיתפה פעולה עם שרה בראון, רעייתו של ראש ממשלת בריטניה לשעבר, גורדון בראון, כדי לכתוב ספר המכיל סיפורי ילדים, במטרה לסייע למשפחות אלו.
בשנת 2001 ביקש קרן הצדקה Comic Relief (אנגלית) משלושת הסופרים הבריטיים הנמכרים ביותר - סופרת הבישול ומגישת הטלוויזיה דיליה סמית', יוצרת ברידג'ט ג'ונס, הלן פילדינג ורולינג - להוציא לאור חוברות הקשורות ליצירותיהם המפורסמות ביותר. שתי החוברות של רולינג: "חיות פנטסטיות והיכן למצוא אותן" ו"קווידיץ 'לאורך הדורות", הן לכאורה פקסימיליה של ספרים שנמצאו בספריית הוגוורטס. מאז שנמכרו במרץ 2001, גייסו הספרים 15.7 מיליון ליש"ט לקרן. 10.8 מיליון ליש"ט שגייסו מחוץ לבריטניה הועברו לקרן בינלאומית חדשה לילדים ולצעירים במשבר. הקרן מעניקה גם לארגונים המסייעים לילדים, למשפחות חד-הוריות ולמחקר טרשת נפוצה.


== חיים אישיים ==
ב-26 בדצמבר 2001 נישאה רולינג בשנית לד"ר ניל מייקל מריי, רופא מרדים במקצועו שאותו הכירה דרך ידידים משותפים. לזוג שני ילדים משותפים: בן שנולד ב-2003 ובת שנולדה ב-2005, שלה הקדישה רולינג את הספר "הארי פוטר והנסיך חצוי-הדם". המשפחה מתגוררת בעיר אדינבורו בסקוטלנד. לרולינג יש בית נוסף גם בלונדון.
רולינג התחנכה כאנגליקנית. בעת שכתבה את הספרים, התפללה בכנסייה סקוטית-פרסביטריאנית, שבה נטבלה בתה ג'סיקה. ב-2012 הצהירה שהיא חברה בכנסייה האפיסקופלית הסקוטית.


== ספרים ==


=== סדרת "הארי פוטר" ===
הארי פוטר ואבן החכמים (1997. תרגום גילי בר-הלל, 1998) (הספר בקטלוג ULI)
הארי פוטר וחדר הסודות (1998. תרגום גילי בר-הלל, 1999)
הארי פוטר והאסיר מאזקבאן (1999. תרגום גילי בר-הלל, 2000)
הארי פוטר וגביע האש (2000. תרגום גילי בר-הלל, 2001)
הארי פוטר ומסדר עוף החול (2003. תרגום גילי בר-הלל, 2003)
הארי פוטר והנסיך חצוי-הדם (2005. תרגום גילי בר-הלל, 2005)
הארי פוטר ואוצרות המוות (2007. תרגום גילי בר-הלל, 2007)


==== ספרים נלווים ====
חיות הפלא והיכן למצוא אותן (2001. תרגום גילי בר-הלל, 2003)
קווידיץ' בראי הדורות (2001. תרגום גילי בר-הלל, 2003)
מעשיות בידל הפייטן (2008. תרגום גילי בר-הלל, 2009)
הארי פוטר והילד המקולל (2016. תרגום גילי בר-הלל, 2016)
סיפורים קצרים מהוגוורטס: כוח, פוליטיקה, ורוחות רפאים מטרידות (2016)
סיפורים קצרים מהוגוורטס: גבורה, מצוקה, ותחביבים מסוכנים (2016)
הוגוורטס: מדריך לא אמין ולא מושלם (2016)
חיות הפלא והיכן למצוא אותן - התסריט המקורי (2016. תרגום גילי בר-הלל, 2017)
חיות הפלא: הפשעים של גרינדלוולד - התסריט המקורי (2018. תרגום גילי בר-הלל, 2019)


==== סיפורים קצרים ====
הארי פוטר - פריקוול (2008)
צבא דמבלדור מתאחד באליפות העולם בקווידיץ' (2014)


=== ספרים אחרים ===
כיסא פנוי, 2012 (תרגם: אסף גברון, 2013)
סדרת קורמורן סטרייק (פורסמה תחת שם העט רוברט גלבריית'):
קריאת הקוקייה, 2013 (תרגם: אמיר צוקרמן, 2014)
תולעת משי, 2014 (תרגם: אמיר צוקרמן, 2015)
דרך הרשע, 2015 (תרגם: אמיר צוקרמן, 2017)
לבן קטלני, 2018 (תרגם: אמיר צוקרמן, 2020)
דם חם,‏ 2020 (תרגם: אמיר צוקרמן, 2022)ארבעת הספרים הראשונים בסדרה עובדו לסדרת טלוויזיה בשם "סטרייק".ג'ק וחזיר חג המולד, 2021.


=== סיפורים קצרים ===
האיקבוג, 2020 - סיפור בהמשכים שפורסם באינטרנט בזמן מגפת הקורונה


== לקריאה נוספת ==
שון סמית, ג'יי. קיי. רולינג: הביוגרפיה, ידיעות אחרונות - ספרי חמד, 2002


== קישורים חיצוניים ==

 אתר האינטרנט הרשמי של ג'יי קיי רולינג (באנגלית) ג'יי קיי רולינג, ברשת החברתית פייסבוק
 ג'יי קיי רולינג, ברשת החברתית טוויטר
 ג'יי קיי רולינג, ברשת החברתית Goodreads
ג'יי קיי רולינג, באתר אנציקלופדיה בריטניקה (באנגלית)
האתר הרשמי של רולינג (באנגלית)
הספרים של ג'יי קיי רולינג, באתר "סימניה"
ג'יי קיי רולינג, במאגר הידע העברי לקולנוע ישראלי ועולמי "אידיבי"
 ג'יי קיי רולינג, במסד הנתונים הקולנועיים IMDb (באנגלית)
רונית רוקאס, עכבר העיר אונליין, מסיבת התה של ג'יי-קיי רולינג, באתר הארץ, 7 בדצמבר 2008
קלאודיה וויט, "דר שפיגל", ‏הקוסמת, באתר ישראל היום, 5 באוקטובר 2012
אריאנה מלמד, הספר הסודי של רולינג: שם בדוי, תרגיל ישן, באתר ynet, 22 ביולי 2013
אילן קפרוב‏, 20 שנה להיסטוריה: הסיפור המדהים של ג'יי קיי רולינג והארי פוטר, באתר וואלה!‏, 22 ביוני 2017
רינת פרימו, גם אמהות צריכות למות: איך הפכה ג'יי־קיי רולינג מסופרת נערצת לאדם שכולם שונאים?, באתר הארץ, 2 בפברואר 2022


== הערות שוליים ==