חוסה גבריאל טופאק אמארו (בספרדית: José Gabriel Túpac Amaru; ‏ 19 במרץ 1738 - 18 במאי 1781) הידוע יותר כטופאק אמארו השני (להבדילו מטופאק אמארו) היה מנהיג אינדיאני שהנהיג מרד גדול נגד האימפריה הספרדית ונחשב לגיבור לאומי בפרו.


== ביוגרפיה ==
טופאק אמארו נולד בשם חוסה גבריאל, למשפחה ממוצא מעורב, במחוז קוסקו, בפרו שתחת שלטון האימפריה הספרדית. הוא רכש השכלה בבית ספר ישועי. הוא קיבל תואר מרקיז, ושלט בשם הספרדים על כמה שבטי אינדיאנים. תפקידו היה לתווך בין האינדיאנים לבין המושלים הספרדים. אותה תקופה הכבידו המושלים את עולם על האינדיאנים, גבו מהם מיסים כבדים, ולקחו רבים לעבודות כפייה. המרמור בקרב המקומיים היה רב, והחלו געגועים למורשת האינקה המפוארת. חוסה גבריאל ביקש כמה פעמים מהספרדים להקל על המיסים הכבדים שהם גובים, אולם תחנוניו נפלו על אוזניים ערלות. הוא החל לתכנן מרד בסתר, והפסיק להעביר את המיסים. המושל אנטוניו דה אריאגה איים עליו במוות, בתגובה שינה חוסה גבריאל את שמו לטופאק אמארו, וטען שהוא צאצא ישיר של טופאק אמארו. הוא הכריז על מרד ובעורמה הצליח ללכוד את אריאגה ולתלות אותו.
מעשהו של טופאק אמארו הצית את אש המרד בכל רחבי פרו, ילידים רבים הצטרפו אל צבאו ההולך וגדל שהגיע לבסוף ל-6,000 לוחמים. הם צעדו לכיוון קוסקו, ובדרך כבשו מספר ערים וטבחו בספרדים הטהורים שחיו בהם. חייליו השתלטו על העיר סנגרה, אולם קרב זה חשף את חוסר יכולתו לשלוט בהם, החיילים טבחו בכל התושבים ספרדים ואינדיאנים וכך הרחיקו אינדיאנים אחרים מצבאם. טופאק אמארו הטיל מצור על קוסקו, אולם תושבי העיר שהזדעזעו מטבח סנגרה, התגוננו באומץ, וקיבלו תגבורת ואספקה באופן שוטף מלימה. כוחותיו היו נצורים, ובעקבות בגידה של קציניו הוא נתפס. כאשר חוקר ספרדי ניסה להשיג ממנו את מקום מחבואם של עוזריו טופאק אמארו השיב בבוז "אין כאן עוד שותפים חוץ ממני וממך אתה כמדכא ואני כמשחרר". הוא סבל עינויים קשים, ונאלץ לצפות בהוצאתם להורג של אשתו, בנו וידידיו. ראשו נערף בכיכר המרכזית של קוסקו, אותו מקום בו נערף ראשו של סב סביו לכאורה טופאק אמארו. גופו נחתך לחתיכות שהוצגו ברחבי פרו כדי לדכא את שאריות המרד. בתיו נהרסו, שדותיו נזרעו מלח, וכל המסמכים הקשורים למשפחתו הועלו באש.


== קישורים חיצוניים ==

מסמך ספרדי בתרגום לאנגלית
ספר בגוגל ספרים
טופאק אמארו השני, באתר אנציקלופדיה בריטניקה (באנגלית)