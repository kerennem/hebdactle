הרפובליקה של סיירה לאון (באנגלית: Republic of Sierra Leone) היא מדינה במערב אפריקה השוכנת על חוף האוקיינוס האטלנטי. היא גובלת בגינאה בצפון ובליבריה בדרום-מזרח. על פי מדד הפיתוח האנושי של האו"ם, היא מהמדינות הנחשלות ביותר בעולם (הנחשלת ביותר ב-2004). הרוב המכריע של תושבי סיירה לאון הם מוסלמים.


== היסטוריה ==
ההיסטוריה הכתובה של סיירה לאון מתחילה בשנת 1462, עם הגעתם של מגלי ארצות וסוחרים פורטוגזים למערב אפריקה. הללו כינו את הגבעות המקיפות את אזור פריטאון של ימינו בשם "הרי האריה" (Serra Leoa) בשל צורתן. האירופים השתמשו בארץ כמקור לעבדים, אך בשנת 1787 הוקמה בה העיר פריטאון כמשכנם של עבדים לשעבר ששהו בלונדון.
בשנת 1808 נעשתה סיירה לאון מושבת כתר בריטית וכך נותרה עד אמצע המאה ה-20, אז החל תהליך הדה-קולוניזציה. התהליך הגיע לשיאו עם מתן העצמאות לסיירה לאון ב-27 באפריל 1961. ראש ממשלתה הראשון היה סר מילטון מרגאי (1895-1964).
המדינה, שהייתה נתונה לשלטון מפלגה אחת בראשית שנות השמונים, סבלה ממלחמת אזרחים בשנת 1991, עת מרדו כוחות החזית המהפכנית המאוחדת (Revolutionary United Front - RUF) בהנהגתו של פודאי סנקו (Foday Sankoh) בממשלה. עשרות אלפי בני אדם נהרגו במהלך מלחמה זו, ויותר משני מיליון בני אדם (יותר משליש האוכלוסייה) נעקרו מבתיהם. רבים מהם נעשו פליטים במדינות שכנות. במהלך המלחמה העסיקה הממשלה את חברת אקזקיוטיב אאוטקמס לתמיכה בפעילות הצבא. בעקבות הפיכה צבאית ב-25 במאי 1997, הדיח רב-סרן ג'וני פול קורומה את הנשיא המכהן אחמד טג'אן קבאח. קבאח שב לנשיאות במרץ 1998, לאחר שכוחות ה-ECOMOG, בהנהגת ניגריה, הדיחו את החונטה הצבאית מהשלטון.
הסדר שלום, שנחתם ב-7 ביולי 1999 בלומה (Lomé) בירת טוגו, העלה תקוות שסיירה לאון תסיים את הסכסוך הפנימי (שהונע, בעיקר, על ידי הדחף לשלוט במרבצי היהלומים הרבים במדינה) ותשקם את תשתיתה וכלכלתה ההרוסות. עד סוף 1999 הוצבו כ-6,000 איש מכוחות שמירת השלום של האו"ם במדינה על מנת שהסדר השלום יכובד.
במאי 2000 הידרדר המצב במדינה עד כדי כך שכוחות בריטיים נאלצו לפעול במתכונת מבצע פליסר ולפנות אזרחים זרים מתחומיה. המצב התייצב, בסופו של דבר, כשהכוחות הבריטיים מהווים זרז להפסקת אש ולסיום מלחמת האזרחים. המלחמה הסתיימה רשמית ב-2002, אם כי גם לאחר מכן פרצו עימותים אלימים מעת לעת, והממשלה טרם השיגה שליטה מלאה וממשית בכל שטחי המדינה.
במרץ 2003 הועמדו מנהיג המורדים, פודאי סנקו, ועוד שלושה מעוזריו בפני בית משפט מיוחד של האו"ם לפשעי מלחמה. הם הואשמו ברצח, אונס, הפיכת נשים לשפחות מין, ומעשי טבח המוניים.
סיירה לאון הייתה אחת ממוקדי התפרצות האבולה במערב אפריקה (2014–2015). בהתפרצות חלו בה מעל 14,000 בני אדם,
ו-3,956 מהם מתו מהמחלה. במרץ 2016 הכריז ארגון הבריאות העולמי על סיירה לאון נקייה מאבולה.
באוגוסט 2017, התרחשו מפולות בוץ בסמוך לעיר הבירה, פריטאון. בינואר 2020, פרצה מגפת הקורונה במדינה.


== פוליטיקה ==
סיירה לאון היא רפובליקה נשיאותית. נשיא המדינה, הנבחר ישירות בידי העם, הוא ראש המדינה וגם ראש הרשות המבצעת. הנשיא נבחר כל חמש שנים. הוא ממנה ועומד בראש קבינט של שרים. 
הרשות המחוקקת בסיירה לאון כוללת בית נבחרים יחיד, ובו 124 מושבים. 112 נציגים נבחרים במקביל לבחירות לנשיאות; 12 המושבים האחרים שמורים לתריסר מנהיגי השבטים הבולטים מכל אחד ממחוזותיה המִנהליים של סיירה לאון.


== כלכלה ==
סיירה לאון היא מהעניות והנחשלות שבמדינות העולם, והיא מאופיינת בפערי הכנסה גדולים בין שכבות האוכלוסייה. היא אמנם מחזיקה במשאבים רבים, לרבות מינרלים, דגה ומשאבים חקלאיים, אולם התשתית החברתית והכלכלית איננה מפותחת, ואי-הסדר החברתי והתשתיות הנחשלות, שמקורם בעשר שנות מלחמת האזרחים, פוגע בעקביות בפיתוח הכלכלי של המדינה. כשני שלישים מכוח העבודה במשק מתפרנסים מחקלאות. הייצור מורכב בעיקר מעיבוד חומרי גלם, וכן ייצור קל עבור השוק המקומי. ישנן תוכניות לפתוח מחדש את מכרות האלומיניום והטיטניום שנסגרו במהלך שנות הסכסוך. מקור ההכנסה העיקרי של המדינה הוא יהלומים; סרט בנושא בשם "לגעת ביהלום" יצא בשנת 2006. גורל הכלכלה תלוי בשימור הסדר והשלום הפנימיים, כמו גם בקבלת סיוע חוץ ניכר.


== גאוגרפיה ==
רוב מישור החוף של סיירה לאון רצוף ביצות מנגרובים, מלבד חצי האי שבו שוכנת עיר הבירה פריטאון. יתר שטחה של המדינה הוא מישורי ברובו (בגובה 300 מ' מעל פני הים) ומכוסה יערות. במזרח המדינה ישנם הרי לומה (הגבוה שבהם הוא הר לומה מנסה, 1,948 מ'). האקלים טרופי, ועונת הגשמים היא בין מאי לדצמבר.
הערים החשובות הן הבירה פריטאון (1,055,000 תושבים), קוינדו (80,000 תושבים), בו, קנמה ומאקני.


== דמוגרפיה ==
ישנם קרוב לעשרים שבטים שונים החיים בתחומי סיירה לאון, ויחד הם מהווים קרוב ל-90 אחוזים מהאוכלוסייה. הקבוצות החשובות ביותר הן הטמנה (Temne) בצפון והמנדה (Mende) במרכז ובדרום, אשר מהוות כל אחת כ-30 אחוזים מהאוכלוסייה. כ-10 אחוזים מהאוכלוסייה הם קריאולים, צאצאיהם של עבדים אפריקנים משוחררים שעזבו את ארצות הברית ואת ג'מייקה והתיישבו באזור פריטאון, ושל עבדים ששוחררו על ידי ספינות הצי הבריטי במהלך המאה ה-19, בתקופה שבה נלחמה בריטניה בסחר העבדים. בני קריו נבדלים מבני הקבוצות הילידיות לסיירה לאון בין היתר בכך שהם דוברים שפה המבוססת על אנגלית כשפת אם, ונקראים לרוב בשמות אנגליים ולא אפריקאיים.
ישנו מיעוט קטן של מהגרים מהודו, פקיסטן ולבנון.
אף על פי שהשפה הרשמית בסיירה לאון היא אנגלית, רק מעטים דוברים אותה, שכן רוב האוכלוסייה דוברת את לשונות השבטים השונים. עם זאת, שגורה השפה הקראולית, "קריו", המושתתת על השפה האנגלית, בפי רוב האוכלוסייה.
ממוצע הילודה במדינה עומד על 4.1 צאצאים לאישה. המדינה סובלת מיחס תמותת אמהות בשעת לידה (Maternal Mortality Ratio - MMR) הגבוה ביותר מכל מדינה אחרת. לפי דו"ח ארגון הבריאות העולמי משנת 2019, על כל 100,000 לידות בסיירה לאון נרשמים 717 מקרי מוות של היולדות UNFPA Sierra Leone Maternal Health. שיעור גבוה זה נובע מסיבוכי היריון חמורים כגון הפלות, צירים חסומים, היריון חוץ רחמי, שטפי דם פנימיים וזיהום רחמי. הסכסוך האלים ופגיעתו האנושה בשירותי הבריאות, שהתבטאה בעקירת בני אדם ממגוריהם, בהשמדת מתקנים רפואיים וציוד רפואי ובחסימת הגישה לאזורים כפריים, גרמו לעלייה חמורה בשיעור זה.


=== דת ===
בשנת 2020, 78.5% מאוכלוסיית סיירה ליאון היו מוסלמים, רובם מוסלמים סונים. 20.4% הם נוצרים, רובם פרוטסטנטים ו1.1% האמינו בפולחנים מקומיים של אפריקה שמדרום לסהרה ודתות אחרות.


== יחסי ישראל – סיירה לאון ==
 ערך מורחב – יחסי ישראל-סיירה לאוןלשתי המדינות אין שגרירויות, אולם שגרירות ישראל בגאנה אמונה גם על סיירה לאון. את סיירה לאון מייצג בישראל הקונסול הכללי ואיש התקשורת הישראלי דוד בן בסט.


== קישורים חיצוניים ==

 אתר האינטרנט הרשמי של סיירה לאון
סיירה לאון ברשת
כוח שמירת השלום בסיירה לאון, אונמסי"ל
מידע למטייל בסיירה לאון
Cry Freetown
משפטי פושעי המלחמה בסיירה לאון
No Peace Without Justice in Sierra Leone
אנציקלופדיה של סיירה לאון 2004
Sierra Eye - Up to date news on Sierra Leone
אלי אשד, "האסיר מסיירה לאון", על ההיסטוריה של סיירה לאון
סיירה לאון, באתר אנציקלופדיה בריטניקה (באנגלית) סיירה לאון, ברשת החברתית אינסטגרם


== הערות שוליים ==