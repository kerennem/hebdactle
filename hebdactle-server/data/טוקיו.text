טוקיו (ביפנית: 東京都 ‏- IPA: [toːkʲoː] (מידע • עזרה)) היא עיר הבירה של יפן המהווה את המרכז התרבותי והכלכלי של המדינה. טוקיו ממוקמת בחופו המזרחי של האי הונשו שהוא האי הראשי של יפן, על גדות מפרץ טוקיו. בטוקיו חיים למעלה מ-13 מיליון תושבים, ובטוקיו רבתי מעל ל-35 מיליון תושבים, מה שהופך את מטרופולין טוקיו למטרופולין המאוכלסת בעולם. למעלה משני מיליון איש המתגוררים מחוץ לעיר נוסעים בקביעות לעבוד בתוך העיר טוקיו.
התמ"ג של טוקיו הוא הגבוה ביותר בעולם. זוהי אחת הערים המתקדמות והמודרניות בעולם. קו הרקיע שלה עמוס בגורדי שחקים המעוצבים בחדשנות; מערכת התחבורה הציבורית שלה נחשבת לטובה ביותר בעולם; מערכת הכבישים שבה הומה ויעילה; וניתן למצוא בה אזורי קניות ובילוי המשלבים בין המודרניות של עיר מערבית גדולה לבין מאפיינים יפניים מסורתיים, חלקם ייחודיים לאזור טוקיו.


== אטימולוגיה ==
בעברה, נודעה טוקיו בשם "אדו", אשר משמעותו שפך (הכוונה היא לשפך הנהר, על שום מיקום העיר). שם העיר שונה לטוקיו (טו - מזרח, קיו - בירת) כאשר הפכה אדו לבירת הקיסרות בשנת 1868, בקנה אחד עם מסורת מזרח אסיאתית בה כוללים את המילה "בירה" בשם עיר הבירה. בתקופת מייג'י המוקדמת, העיר נקראה גם "טוקאי" (Tōkei), הגייה אלטרנטיבית לאותן אותיות סיניות המייצגות את המילה "טוקיו". בכמה מסמכים מערביים ששרדו, נהוגה ההגייה "Tokei". עם זאת, ההגייה הזאת ארכאית ואינה בשימוש.


== ממשל ==
מבחינה רשמית ומנהלית השם "טוקיו" אינו מתייחס לעיר אחת אלא למחוז שלם (ביפנית "טוקיו-טוֹ"). עיר עצמאית בשם טוקיו ("טוקיו-שִי") התקיימה רשמית רק עד שנת 1943, ולאחר מכן התמזגה עם המחוז הפרברי שממערב לה ("טוקיו-פוּ") כדי ליצור את מחוז טוקיו הנוכחי, שמעמדו המנהלי זהה לשאר 46 המחוזות ביפן. מחוז זה נקרא בשפות זרות "מטרופולין טוקיו".
השטח במרכז המטרופולין, שהוגדר בעבר כטוקיו העיר, חולק במסגרת הארגון מחודש ל-23 "רבעים מיוחדים" (tokubetsu-ku) שכל אחד מהם הוא במעמד מנהלי של עיר עצמאית. בחלק הפרברי של המחוז ישנם 26 ערים, 5 עיירות ו-8 כפרים. כמו כן כלולים במחוז טוקיו איים מרוחקים באוקיינוס השקט.


=== 23 רובעי טוקיו ===

מרכז טוקיו מורכב מ-23 ערים במעמד של "רובע מיוחד". כל הרבעים האלה הם ישויות עירוניות עצמאיות, עם ראש עיר נבחר ומועצה נבחרת, אך חלק מהפונקציות המשותפות לרבעים מנוהלות על ידי ממשלת מטרופולין טוקיו. נכון לשנת 2003, התגוררו ברבעים 8.34 מיליון תושבים. צפיפות האוכלוסין הממוצעת: 13,416 נפשות לקמ"ר.
הרבעים המיוחדים הם:


=== ערים ===

מערבית ל-23 הרבעים של טוקיו מצויים "ערים" ("שִׁי") אשר מעמדן המשפטי זהה למעמד ערים אחרות ביפן. ערים אלה מהוות פרברים של טוקיו, ומקום מגורים לעובדים הרבים היוממים בעיר. קבוצת ערים אלה מכונה "מערב טוקיו".


== היסטוריה ==

 ערך מורחב – היסטוריה של טוקיואת חשיבותה הנוכחית של טוקיו ניתן לשייך לפועלם של שני אנשים: השוגון טוקוגאווה איאיאסו, והקיסר מוצוהיטו.
בשנת 1603, לאחר איחוד המדינות השונות למדינה אחת, השוגון טוקוגאווה איאיאסו (Tokugawa Ieyasu), הפך את העיר, שנקראה אז אדו (Edo) לעיר הבירה מבחינה מעשית, אם כי מבחינה פורמלית עיר הבירה ("קיו" ביפנית) המשיכה להיות קיוטו, מאחר ששם שכנה המשפחה הקיסרית. השוגון הקים את מבצרו המרשים, מקום מגוריו, מגורי לוחמיו הסמוראים והמרכז המנהלי, במקום שהיום נמצא הארמון הקיסרי (皇居). אז היה זה ממש מעל לנמל, אך כיום הוא במרכז העיר, שכן חלקים גדולים מהעיר נמצאים על מילוי אדמה מלאכותי.
כתוצאה מפעולה זו גדלה העיר והפכה לאחת הערים הגדולות בעולם (במאה ה-18 התגוררו בעיר למעלה ממיליון תושבים).
לאחר ההפיכה באמצע המאה ה-19 שהפילה את השוגונים והחזירה את שלטון הקיסר, עבר בשנת 1869 הקיסר מוצוהיטו בן ה-17 מקיוטו לאדו, שינה את שם העיר לטוקיו, והפך אותה לבירה הקיסרית. את ארמונו קבע הקיסר במתחם הגדול (קוטרו כחמשה ק"מ) שבו שכן מבצרו של השוגון. כיום ניתן לבקר בחלק קטן ממתחם זה, המכונה "הגנים המערביים", בעוד שלמתחם הפנימי ניתן להיכנס רק פעמיים בשנה: ב-23 בדצמבר, יום הולדתו של הקיסר מוצוהיטו, וב-2 בינואר, לרגל השנה החדשה. בתמונות המתפרסמות בכלי תקשורת רבים נראים הקיסר ומשפחתו יוצאים למרפסת ומנופפים מספר פעמים לקהל הרב (כ-40,000 איש המתחלפים בכל פעם).


=== אסונות ===

בשנת 1923 נפגעה העיר ברעידת האדמה הגדולה בקאנטו (קאנטו הוא חבל הארץ אשר טוקיו במרכזו). ברעידת אדמה זו נהרגו כ-140,000 בני אדם וכשני מיליון איש איבדו את ביתם, בעיקר בשל שריפות ענק שהשתוללו בכאוס שלאחר הרעידה. כ-20 שנה לאחר מכן, העיר עמדה שוב בפני סכנה גדולה. הפצצות בעלות הברית במהלך 1945 פגעו קשה בעיר, ולמעשה החריבו כמעט את כולה.
כחלק ממאמצי השיקום המוצלחים מאוד שנערכו ביפן בתקופה שלאחר מלחמת העולם השנייה, שוקמה העיר, ולמעשה נבנתה מחדש מהיסוד. התוצאה היוותה בסיס לטוקיו של היום. הוקמו בה מערכות רכבת תחתית ורכבות מצוינות, נבנו גורדי שחקים רבים, ומרכזי מסחר ובילויים קרמו עור וגידים. כיום טוקיו נחשבת למופת של השתקמות מהפצצות, בקנה מידה אחד עם ברלין המשוקמת.


== גאוגרפיה ==
טוקיו ממוקמת בצפון מערב מפרץ טוקיו, לחוף האוקיינוס השקט. גודל העיר כ-90 ק"מ ממזרח למערב וכ-25 ק"מ מצפון לדרום.


=== הרים ===

מלבד הר פוג'י הגובל בטוקיו, הנחשב לאחד מסמלי יפן ולאחד ההרים המפורסמים בעולם, ישנם מספר הרים נוספים בטוקיו. ההר הגבוה ביותר המצוי בשטח המטרופולין הוא הר קומוטורי שגובהו 2,017 מ'. הרים נוספים בטוקיו הם הר טאקאסו (1,737 מ'), הר אודאקה (1,266 מ'), והר מיטאקה (929 מ').
בחלקה המערבי ביותר של העיר נמצא מחוז נישיטאמה ("גאן" ביפנית), אשר רובו הררי מאוד ואינו מאפשר מגורים.


=== איים ===

במפרץ טוקיו נמצא האי המלאכותי אודאיבה. מלבדו, מרבית האיים השייכים לעיר טוקיו פרוסים עד למרחק של 1,300 ק"מ ממרכז העיר. הם מנוהלים על ידי סניפים של הממשל המטרופוליני, ורובם נחשבים למעשה לכפרים ולא לחלק מטוקיו עצמה.

איי איזואושימה - איי קוזושימה, ניי-ג'ימה, אושימה וטושימה.
מייאקה - איי מיקוראג'ימה ומייאקג'ימה (העיר העיקרית באיים: מייאקה).
האצ'יג'ו - איי אאוגאשימה והאצ'יג'וג'ימה (העיר העיקרית באיים: האצ'יג'ו).ארכיפלג אוגסווארהאיי בונין, וכן איי נישינושימה, קיטא איוו ג'ימה, איוו ג'ימה, ומינאמי איוו ג'ימה. כמו כן, האי המזרחי ביותר ביפן, מינאמיטורישימה, והאי הדרומי ביותר ביפן, אוקינוטורישימה, מהווים חלק משרשרת האיים השייכת לטוקיו.


=== פארקים לאומיים ===

במערב טוקיו מצויים שלושה פארקים לאומיים:
פארק לאומי צ'יצ'יבו טאמה, פארק לאומי מייג'י נו מורי טאקו קוואסי ופארק אואנו ("מתנה קיסרית").
דרומית לטוקיו נמצא הפארק הלאומי איי אוגסווארה.


=== אתרים עיקריים ===

במרכזה של טוקיו מצוי הארמון הקיסרי - במקום בו עמדה בעבר טירת אדו.
בניין השלטון המטרופוליני של טוקיו נמצא בשינג'וקו.
אזורי העסקים והכספים העיקריים של טוקיו, בהם נמצאים הנהלות הבנקים הגדולים הם מארונוצ'י ואטמאצ'י.
אזורי הקניות והבידור העיקריים הם אזורי גינזה ויוראקוצ'ו.
שיבויה הוא מרכז אופנה, קניות ובילויים יוקרתי והומה בצורה יוצאת מגדר הרגיל אפילו בקנה המידה של טוקיו. מעבר החצייה המרכזי בשיבויה, הסמוך לתחנת הרכבת שיבויה, הוא מעבר החצייה ההומה ביותר בעולם. אתרים מפורסמים בשיבויה: חנות הכלבו 109 ופסלו של הכלב האצ'יקו.
ברובע מינאטו-קו מצוי מגדל טוקיו, מגדל תקשורת ותצפית ומגדל תומכות הפלדה הגבוה בעולם.
בסומידה ניתן לצפות בעיר טוקיו ממגדל עץ השמיים, מגדל תצפית שהוא הגבוה ביותר ביפן. במגדל יש 2 תחנות תצפית. בתחנת התצפית הראשונה הוצבו מול החלונות מסכים אינטראקטיביים, המאפשרים להציג את תמונת הנוף הנשקף מהחלון כפי שהיא נראית בשעת יום ובשעת לילה.
באואנו מצוי פארק אואנו וגן החיות אואנו וכן מספר רב של מוזיאונים. סמוך לפארק אואנו נמצא שוק אמיוקו, אחד השווקים הגדולים באסיה, בו ניתן למצוא בגדים, אביזרי אופנה, מוצרי מזון ומתנות.


== סביבה ==
עיריית טוקיו חוקקה תקנה אשר מטרתה לצמצם בפליטת גזי חממה. המושל שינטרו אישיהארה יצר את מערכת איזון הפליטה הראשונה ביפן, בכוונה להוריד את פליטת גזי החממה בשיעור מצטבר של 25% עד 2020, מתחת לרמה של 2000.
טוקיו היא דוגמה לאי חום עירוני (מטרופולין אשר חמה בצורה יוצאת דופן מאשר האזור המקיף אותה), והתופעה חמורה במיוחד ברבעי המטרופולין (ולא בערים המרכיבות את טוקיו). על פי ממשלת מטרופולין טוקיו, הטמפרטורה הממוצעת השנתית עלתה בכ-3 מעלות צלזיוס במהלך 100 השנים האחרונות. זהו שינוי דרמטי כל כך, עד שבחוגים מסוימים מצוטטת טוקיו כ"דוגמה משכנעת לקשר שבין צמיחה עירונית לאקלים"


== דמוגרפיה ==

לפי שעות היממה (נכון לשנת 2007)
שעות היום: 14.978 מיליון
שעות הלילה: 12.416 מיליוןלפי לאוםתושבים זרים: 364,653 (נכון ל-2006)


== כלכלה ==
מטרופולין טוקיו היא בעלת הכלכלה המטרופולינית הגדולה בעולם. על פי מחקרים שנערכו, בשנת 2008 לאזור העירוני של טוקיו (35.2 מיליון תושבים) היה תמ"ג כולל של 1.479 מיליארד דולר (שווי כוח הקנייה), מה שמיקם את טוקיו במקום הראשון ברשימה. על פי נתונים שנאספו בשנת 2009, 51 מהחברות שמדורגות במדד הפורצ'ן גלובל 500 (המדרג את 500 התאגידים הגדולים בעולם על פי הפדיון שלהם), בסיסן בטוקיו. מספר זה הוא כפול ממספר חברות במדד שנמצאות בעיר המדורגת במקום השני מבחינת מספר החברות, פריז (27 חברות).


== תחבורה ==

טוקיו, כמרכז אזור טוקיו רבתי, הוא השטח הגדול ביפן מבחינת תחבורה קרקעית ואווירית. התחבורה הציבורית בתוך טוקיו נשלטת על ידי רשת ענפה של רכבות ורכבת תחתית, הידועות ביעילותם ובניקיונם. בנוסף, ישנן מספר מפעילות תחבורה ציבורית המספקות שירותי אוטובוסים, מונורייל, וחשמליות, המהוות אמצעי תחבורה יעיל אך שולי יחסית.


=== שדות תעופה ===
לטוקיו שני שדות תעופה מרכזיים. נמל התעופה טוקיו האנדה, שהוא נמל התעופה הגדול ביפן, ומשמש בעיקר לטיסות פנים, ונמל התעופה טוקיו נריטה (ממוקם בנריטה שבצ'יבה), המשמש בעיקר לטיסות בינלאומיות.
בנוסף, לטוקיו ארבעה שדות תעופה משניים: שדה התעופה צ'ופו שב-צ'ופו סיטי, המשמש לטיסות מקומיות לאיי איזו; שדה התעופה אושימה, שדה התעופה הצ'יג'וג'ימה ושדה התעופה מייאקג'ימה.


=== רכבות ===

מערכת הרכבות היא אמצעי התחבורה הראשי של טוקיו (ושל יפן). בטוקיו נמצאת גם תחנת שינג'וקו שהיא תחנת הרכבת העמוסה בעולם ותחנת הרכבת טוקיו שמהווה תחנת מעבר ראשית לרוב קווי השינקנסן. קו יאמאנוטה, קו קייהין טוהוקו, קו צ'והו וקו סובו מהווים את קווי הרכבת העיקריים המשרתים את תושבי טוקיו. חברת הרכבות של יפן מפעילה את כל הקווים האלה, דרך חברת הבת שלה, חברת הרכבות של מזרח יפן. בעיר פועלת גם רכבת השינקנסן. קו יאמאנוטה הוא קו מעגלי, המופעל בידי חברת הרכבות של מזרח יפן, ועובר דרך מרבית התחנות החשובות של מרכז טוקיו, ודרך האזורים השוקקים ביותר שלה: גינזה, שיבויה, אקיהברה ושינג'וקו. על פי נתונים מ-2008, ביום ממוצע נוסעים בקו יאמאנוטה כ-3.232 מיליון נוסעים. סך הכול אורכו הכולל של הקו, על כל 29 תחנותיו, הוא 34.5 קילומטר.


=== רכבת תחתית ===
בהיותה מהיעילות, נקיות, מורכבות ומקיפות בעולם, נחשבת מערכת הרכבת התחתית של טוקיו, הטוקיו מטרו, לטובה ביותר בעולם. היא משמשת כציר תחבורה מרכזי בעיר, ויש הטוענים (המספרים שונים ממחקר למחקר ומשתנים באופן תדיר) שהיא מערכת הרכבת התחתית העירונית העמוסה בעולם.
על הפעלת הרכבת התחתית מופקדת "לשכת התחבורה של מטרופולין טוקיו" ("טואיי סבוואי"). ראו למשל את קו גינזה.


=== אוטובוסים ===

בנוסף על השלטון המקומי המפעיל רשת אוטובוסים רחבה, פועלות בטוקיו מספר חברות אוטובוסים פרטיות.
לאוטובוסים בטוקיו תפקיד משני בלבד והוא השלמת קווי הרכבת התחתית.


==== מוניות ====
המוניות משמשות את תושבי טוקיו בעיקר אחרי חצות הלילה, כאשר קווי הרכבת התחתית אינם פעילים.


== תרבות ==


=== מוזיאונים ===

המוזיאון הלאומי של טוקיו
המוזיאון הלאומי לאומנות מערבית
מוזיאון המדע הלאומי
מוזיאון אדו טוקיו
מוזיאון טאיאן לאומנות של מטרופולין טוקיו
המוזיאון הלאומי לאומנות מודרנית (טוקיו)
המוזיאון הפתוח לארכיטקטורה אדו טוקיו
מוזיאון הצילום המטרופוליני של טוקיו
מוזיאון האמנות המטרופוליני של טוקיו
קוקוגיקאן - מוזיאון הסומו


==== מוזיאונים שוליים ====
מוזיאון שיטמאצ'י
טוקיו בונקה קייקאן
מוזיאון פוקאגאווה אדו
מוזיאון החברות היפני
עיר האופרה של טוקיו
מוזיאון מורי ארט
מוזיאון טיין לאומנות


=== תיאטראות ===
התיאטרון הלאומי טוקיו
קאבוקי - זה
תיאטרון נו הלאומי (קוקוריטסו נוהגאקו דו)
התיאטרון הלאומי של יפן (קוקוריטסו גקיג'ו)


=== תזמורות ===
התזמורת הפילהרמונית של טוקיו
התזמורת הסימפונית של טוקיו
תזמורת NHK של טוקיו
תזמורת יומיורי


=== מבנים בעלי חשיבות ===

מגדל טוקיו
גשר הקשת בענן
בניין הדיאט הלאומי
הבריכה האולימפית יויוג'י
בניין עיריית טוקיו
טוקיו ביג סייט
תחנת טוקיו
טוקיו אינטרנשיונל פורום
האקדמיה לאומנות


=== טוקיו בתרבות ===

טוקיו, בהיותה אחת מהערים המערביות והגדולות באסיה, מהווה בעשורים האחרונים מוקד משיכה רב לאישים שונים בתרבות המערבית. ספרים, מחזות, סרטים וסדרות עוסקים בה.
עיריית טוקיו מנהלת סיומת אינטרנט .tokyo.


==== בסרטים ====

מהיותה של טוקיו העיר הגדולה של יפן, ומכיוון שממוקמים בה מרבית אולפני הסרטים והטלוויזיה של יפן, מהווה העיר תפאורה למרבית הסרטים, סדרות וסרטי הטלוויזיה, ואף סדרות וספרי ההנפשה היפנית (הן אנימה והן מאנגה).


== השכלה ==

טוקיו מהווה את מרכז ההשכלה של יפן, ונמצאות בה אוניברסיטאות, מכללות ובתי ספר מקצועיים רבים.
הטובה באוניברסיטאות יפן היא אוניברסיטת טוקיו. אוניברסיטאות חשובות נוספות הן אוניברסיטת קייו, אוניברסיטת היטוטסובאשי ואוניברסיטת ואסדה.


=== אוניברסיטאות בטוקיו ===

אוניברסיטאות לאומיות

אוניברסיטת טוקיו
אוניברסיטת אוצ'אנומיזו
האוניברסיטה לאלקטרו - קומוניקציה
בית הספר לרפואה ולרפואת שיניים של טוקיו
אוניברסיטת טוקיו ללימודים זרים
אוניברסיטת טוקיו גאקוגיי
אוניברסיטת טוקיו למדעי הים והטכנולוגיה הימית
אוניברסיטת טוקיו גייג'וטסו דייגאקו
אוניברסיטת טוקיו לאומנות
המכון לטכנולוגיה של טוקיו
אוניברסיטת טוקיו לחקלאות
אוניברסיטת היטוטסובאשיאוניברסיטאות ציבוריות

אוניברסיטת המטרופולין של טוקיואוניברסיטאות פרטיות


== ספורט ==

לטוקיו אצטדיון ספורט אחד מרכזי, הבולט מעל השאר: הטוקיו דום. הוא אצטדיון בייסבול, בו משחקים היומיורי ג'איינטס. צורתו הייחודית זיכתה אותו בכינוי "הביצה הגדולה של טוקיו" והוא אחד המבנים הידועים בעיר.
בטוקיו שתי קבוצות בייסבול מקצועיות:

קבוצת יאקולט סוולוס (Yakult Swallows)
וקבוצת יומיורו ג'יינטס (Yomiuri Giants)איגוד הסומו היפני ממוקם בטוקיו, ומדי שנה, בינואר, במאי ובספטמבר נערכות תחרויות סומו.
בשנת 1964 נערכו משחקי הקיץ האולימפיים בעיר.
מדי שנה נערך בעיר מרתון טוקיו, אחד מששת המרתונים הנכללים בסבב המרתונים המרכזיים העולמי.
בקיץ 2021 אירחה העיר טוקיו את האולימפיאדה שוב.


== ערים תאומות ==
לטוקיו 11 ערים תאומות:

יתר על כן, לרבים מהרבעים והערים בתוך טוקיו יש ערים תאומות.


== נוף העיר ==


== ראו גם ==
היסטוריה של טוקיו


== קישורים חיצוניים ==
  אתר האינטרנט הרשמי של טוקיו (באנגלית) טוקיו, ברשת החברתית פייסבוק
 טוקיו, ברשת החברתית טוויטר
 טוקיו, ברשת החברתית טיקטוק
טוקיו, באתר אנציקלופדיה בריטניקה (באנגלית)
רויטרס, עתידנות וקומיקס - 48 שעות בטוקיו, באתר ynet, 4 בינואר 2012
מיכל חדד, טוקיו שיק, באתר את, 6 במאי 2015
אמנון דירקטור, ‏מה יש לעשות בטוקיו? מדריך, באתר ‏מאקו‏‏, ‏7 בנובמבר 2016‏
 יניב חלילי, גדולה לא נגמרת, באתר "ידיעות אחרונות", 10 בנובמבר 2017
זיו ריינשטיין‏, טוקיו, יפן: העיר ששמה את כל שאר היעדים בכיס הקטן, ובצדק, באתר וואלה!‏, 1 בפברואר 2018
זיו ריינשטיין‏, טוקיו הקלאסית: התמצית של יפן כולה, באתר וואלה!‏, 15 בפברואר 2018
ארווין פלר‏, טוקיו תטרוף אתכם מהרגע הראשון - ואתם תיהנו מכל רגע, באתר וואלה!‏, 23 ביולי 2019


== הערות שוליים ==