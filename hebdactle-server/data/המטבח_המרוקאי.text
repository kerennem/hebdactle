המטבח המרוקאי (בערבית: المطبخ المغربي) הוא המטבח הנהוג במרוקו והוא בעל גיוון רב.
הסיבות לגיוון היא הקשרים הרבים של מרוקו עם העולם החיצון לאורך מאות שנים. הגיוון האקלימי והנופי המאפשר מגוון של גידולים חקלאיים וכן מיקומה של מרוקו בין יבשת אפריקה ליבשת אירופה על נתיבי המסחר, היבוא והייצוא של המזון.
המטבח המרוקאי הוא שילוב השפעות ערביות, ברבריות, מוריות, מזרח תיכוניות, ים תיכוניות, אפריקאיות ויהודיות. במהלך השנים עיצבו הטבחים בארמונות המלוכה של פאס, מקנס, מרקש, רבאט וטטואן את המטבח המרוקאי כפי שהוא מוכר היום.


== מבנה הארוחות ==

ארוחת הצהריים היא הארוחה הראשית, מלבד בחג הרמדאן. ארוחה מרוקאית טיפוסית מתחילה בסדרה של סלטים חמים וקרים, ונמשכת בטג'ין (נזיד בשר/עוף מרוקאי). בכל ארוחה נהוג לאכול לחם. לעיתים קרובות, תלוי במצבם הכלכלי של הסועדים, מוגש לאחר מכן, בשר טלה או בשר עוף, ולבסוף, קוסקוס עם בשר וירקות. מנהג נפוץ הוא שתיית כוס תה ממותק עם נענע בסוף הארוחה. למקרים של סעודה לא צפויה קיים במטבח המרוקאי הכליע העשוי מנתחי בשר בקר מבושל, מטוגן, ומשומר בשמן.


== שימוש בתבלינים ==

נעשה שימוש נרחב בתבלינים במאכלים במטבח המרוקאי. בעוד שתבלינים רבים יובאו למרוקו במשך אלפי שנים, מרכיבים רבים, כמו זעפרן, נענע, זיתים, תפוזים ולימונים מיוצרים במרוקו. תבלינים נפוצים במיוחד - קינמון, כמון, כורכום, ג'ינג'ר, פלפל, פלפל אדום, זרעי אניס, זרעי שומשום, כוסברה, פטרוזיליה, זעפרן, נענע ותערובת בשם ראס אל חנות.
במרוקו גדל גם עץ הארגן שממנו מפיקים את שמן הארגן הנחשב לשמן היקר בעולם לאחר תהליך כתישת האגוזים הגדלים עליו שטעמם דומה לטעם של שקדים.


== מרקים ==
חרירה הוא מאכל הנאכל במהלך החורף כדי להתחמם ומוגש בדרך כלל בארוחת ערב. ביסרה הוא מרק על עם שעועית, הנצרך גם הוא בחודשים הקרים יותר של השנה.


== פירות ים ==
למרוקו יש מלמעלה מ-3000 ק"מ של קו חוף. במי החוף של מרוקו, יש שפע של דגים.
בשוקי הדגים במרוקו אפשר למצוא דג סול, דג חרב, טונה, טורבוט, מקרל, שרימפס, צלופח, סקייט, לוטיין אדום, סרטן עכביש, לובסטר ועוד מגוון רחב של דגים.


== קינוחים ==
במטבח המרוקאי נהוג לסיים את הארוחה בפירות עונתיים המוגשים לשולחן. קינוח נפוץ אחר הוא השבקייה, בצק בצורת בייגלה המטוגן בשמן עמוק, ספוג בדבש ומפזרים עליו זרעי שומשום; הוא נאכל במהלך חודש הרמדאן. ישנו גם הספינג' הנחשב בתור סופגנייה מרוקאית.


== מטבח יהודי מרוקו ==
ליהודי מרוקו היו מאכלים נפרדים משלהם לאירועים בעל אופי דתי. כגון: המופלטה שנהוג להכין בחג המימונה לאחר פסח, הז'ביב נואה שנהוג להכין לכבוד ראש השנה,  וגם הברקוקש שהיא דייסה העשויה מ-בורגול שנהוג להגיש בין חג הפורים לחג הפסח.


== ראו גם ==
טאג'ין
רשימה של מאכלים מהמטבח המרוקאי והצפון אפריקאי
המטבח המזרח-תיכוני
המטבח הים-תיכוני


== קישורים חיצוניים ==
מתכונים מהמטבח המרוקאי, באתר FoodisGood מתכונים, 11 בדצמבר 2016
מגי קקון,ISBN 2903716455 La Cuisine juive du Maroc de mère en fille