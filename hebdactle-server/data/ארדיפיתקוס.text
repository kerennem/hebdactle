ארדיפיתקוס (שם מדעי: Ardipithecus, "ארדי" מעפרית = "אדמה", "פיתקוס" πίθηκος מיוונית = קוף אדם) הוא סוג נכחד של הומינין שהתקיים במזרח אפריקה בסוף תקופת המיוקן ותחילת הפליוקן, לפני כ־6 עד 4 מיליוני שנה.
הסוג ארדיפיתקוס הוגדר לראשונה ב־1995 על ידי הפלאואנתרופולוג האמריקני טים וייט ועמיתים, וכיום הוא כולל שני מינים ידועים: ארדיפיתקוס רמידוס, המוכר טוב יחסית מן השלד המאובן הידוע בכינוי הפופולרי "ארדי", וארדיפיתקוס קדבה, הידוע כיום משיניים מאובנות בלבד. להצעת וייט ועמיתיו הסוג כולל גם שני מינים נכחדים נוספים מאפריקה של סוף המיוקן, אשר מגליהם סיווגו אותם לסוגים אחרים: סהלאנתרופוס צ'אדנסיס ואורורין טוגננסיס. לפי השערה מקובלת כיום בחקר האבולוציה של האדם הסוג ארדיפיתקוס הוא השורש של השושלת ההומינינית - הוא קרוב מאוד לאב הקדמון המשותף של האדם והשימפנזה, והוא האב הקדמון של הסוג אוסטרלופיתקוס, ודרכו של הסוג פראנתרופוס והסוג אדם. מיני ארדיפיתקוס היו ככל הנראה שוכני יער, ובדומה לקופי-אדם נכחדים אחרים מתקופת המיוקן היו מותאמים לטיפוס על עצים, אבל מבנה השלד והגולגולת שלהם כבר מראה התאמות ראשונות להליכה זקופה על שתיים. תכונות הומיניניות נוספות שאפיינו אותם הן פנים קטנות ופחות בולטות קדימה מפניהם של קופי-אדם, ושיניים קטנות יותר (בעיקר הניבים המשמשים ללחימה) המכוסות זגוגית שן עבה יותר.


== קישורים חיצוניים ==

ארדיפיתקוס, באתר האנציקלופדיה של החיים (באנגלית)
ארדיפיתקוס, באתר GBIF (באנגלית)