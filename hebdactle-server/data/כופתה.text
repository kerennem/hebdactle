כופתאות הן כדורי בצק המבושלים בנוזלים (מים, מרק או חלב) ומוגשות כתוספת למרק או ברוטב. ישנן גם כופתאות המטוגנות בשמן עמוק.
הכופתאות יכולות להכיל מילוי, אם כי לרוב יוגדרו ככיסונים[דרוש מקור]. כופתאות יכולות להיות מתוקות ואז הן מוגשות כקינוח.
מקור המילה מפרסית, ומשמעותה במקור היא "קציצה" או "עיגול בשר". במטבחים רבים קיימים מאכלים בשם זה המורכבים מקציצות בשר או דגים מבושלות ברוטב.


== כופתאות במטבחים השונים ==
הרכב הכופתאות מגוון ומשתנה ממטבח למטבח.

במטבח היהודי האשכנזי מוכרות הקניידלך העשויות קמח מצה והן מופיעות גם במטבחים מזרח אירופאים אחרים כמו המטבח הצ'כי (שם הן נקראות קניידליקי) והמטבח הגרמני.
במטבח האיטלקי מוגשים ניוקי העשויים מתפוחי אדמה, קמח וביצים.
במטבח הסיני מוגשים כיסוני הג'יאוזי במגוון צורות.
במטבח הצרפתי מגישים כופתאות עדינות הנקראות קנל (שיבוש של המילה קניידל בגרמנית).
במטבח הצ'כי ובמטבח ההונגרי נפוצות כופתאות הנקראות נוקדלי או שפצלה המוכנות על ידי ניטוף בלילת בצק לנוזל רותח ומלוות באופן מסורתי את הגולאש.
במטבח הערבי נפוצה הקובה העשויה בדרך כלל מסולת או בורגול אך לעיתים גם מאורז (בגרסאות היהודיות הכשרות לפסח).
במטבח האוסטרי מגישים כופתאות תפוחי אדמה במילוי פירות לקינוח הארוחה. המוכרות ביותר הן כופתאות משמש הנקראות מרילנקניידל וכן כופתאות פובידל הנקראות גרמקנודל. כופתאות אלה נפוצות גם במטבח הצ'כי ובמטבח ההונגרי (נקראות גומבוץ).
במטבח ההודי ישנן הגולאב ג'אמון - כופתאות גבינה המוגשות בסירופ סוכר וכן מלאי קופתה שהן כופתאות תפוח אדמה ממולאות גבינה ומבושלות ברוטב עשיר.
במטבח הגאורגי ישנן החינקלי - כופתאות מבושלות במים רותחים וממולאות במגון מילויים אך בדרך כלל בשר.
במטבח היפני מוכר הדנגו - כופתה הנעשית מקמח אורז ומוגשת בדרך כלל עם תה ירוק.
במטבח הטריפוליטאי כופתאות בסטיל, כופתאות פירה תפוחי אדמה ממולאות בבשר ומטוגנות.
במטבח היהודי-פרסי - כופתאות גונדי עשויות בשר עוף טחון וקמח חומוס.
במטבח הרומני - פפנש הם כדורי גבינה, קמח וסולת, המטוגנים בשמן עמוק או מבושלים במים ומוגשים כקינוח עם שמנת חמוצה, ריבה וסוכר.


== קישורים חיצוניים ==

אהוד עין-גיל, כופתאות שזיפים(הקישור אינו פעיל), מאתר וואלה
כופתאות תפוחי אדמה, מאתר "ifeel"
רותי קינן, כופתאות ריזוטו, מאתר ynet
עופר ורדי, בוחטות של בוכטה - כופתאות מופלאות, מאתר ynet
כֻּפְתָּה- מאכלים לחג משנת תרע"ב (1912), באתר האקדמיה ללשון העברית, 23 באפריל 2017