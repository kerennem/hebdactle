עפיפון (או טייארה מערבית - מטוס) הוא חפץ שעף באוויר עם כיוון הרוח, הקשור לחוט שאותו מחזיק מעיף העפיפון. העפת עפיפונים היא תחביב ידוע, אך השתמשו בה לעיתים בניסויים מדעיים - כדוגמת זה המפורסם של בנג'מין פרנקלין. 
העפיפונים השטוחים בנויים בצורות גאומטריות שונות: משושה, מתומן והצורה הקלאסית - דלתון. בין העפיפונים שאינם שטוחים יש מגוון מבנים, כגון עפיפוני כנף, עפיפונים מתנפחים ועפיפוני שלד.
כמו כן, ניתן לחלק את העפיפונים לשתי קבוצות עיקריות על פי חווטם:

עפיפונים אירובטיים - בעלי שני חוטים או יותר, באמצעותם ניתן לשלוט על תנועתם.
עפיפונים רגילים - בעלי חוט בודד.
עפיפונים אנושיים - כגון אידנוס.מקור העפיפון בסין. בסין העתיקה בנו את העפיפונים מנייר ומבמבוק ויצרו אותם בצורות של חרקים, ציפורים וחיות אחרות, חלקן אמיתיות וחלקן מהמיתולוגיה.


== בניית עפיפון ==


=== עפיפון שטוח ===
עפיפון שטוח ניתן לבנות ממספר מוטות דקים (שניים לדלתון, שלושה למשושה, ארבעה למתומן) המקובעים במרכזם, וקצוותיהם פרושים בזוויות שוות. חוט חזק הנכרך על קצוות המוטות ומחברן מגדיר מסגרת. למסגרת זו מצמידים יריעה דקה של נייר, ניילון או בד, אותה אפשר לקשט. מגדירים לעפיפון צד אחורי, אליו מחברים זנב - חבל ארוך, בעל משקולת בסופו (למשל פיסת סמרטוט). גם את החבל ניתן לקשט. ממקמים שתי נקודות עוגן לרוחב העפיפון, אליהן מחברים חוטים. את החוטים מעבירים דרך חורים קטנים ביריעה, ומחברים אותם לחוט ארוך אחד או לשני חוטים ארוכים. כך הופך צידו המקושט של העפיפון לתחתון, והרוח מהדקת את היריעה אל המוטות במקום למושכה הרחק מהם ולפרק את העפיפון.


=== עפיפון שקית ===
עפיפון מהיר ופשוט הוא שקית ניילון דקה קשורה לחוט באחת משתי ידיותיה.


== העפת עפיפון ==
מקום מתאים להעפת עפיפון הוא מקום מרוחק מחוטי חשמל, המאפשר גם תנועה לאדם האוחז בחוט העפיפון, ויש בו רוח קבועה. מקומות כאלה הם למשל שדה מישורי פתוח או שפת הים.
עפיפון שטוח קל להרים בשניים: אדם אחד אוחז בחוט העפיפון. אדם אחר מחזיק את העפיפון כאשר זנבו למטה, ומטה אותו כך שצידו המקושט פונה למטה ולכיוון הרוח. הרוח אשר דוחפת את העפיפון אופקית יוצרת גם כוח עילוי. כאשר הרוח מרימה את העפיפון, משחרר אותו האדם האוחז בו. החזקת החוט מחד ומשקל הזנב מאידך מחזיקים את העפיפון בזווית כזו ביחס לרוח, שכוחה של הרוח ממשיך להיות מומר לכוח עילוי.
העפיפון נופל אם זנבו נתלש, אם יריעתו נקרעת, אם החוט שבידי האדם האוחז בו משתחרר (או רפוי) או אם הרוח שוככת.
עפיפונים יציבים במיוחד (למשל עפיפון קופסה), או ברוח חזקה במיוחד, יכול להעיף אדם יחיד אשר אוחז בעפיפון קרוב אליו בכיוון הנכון ביחס לרוח.


== שליחת מכתב ==
ניתן להשתעשע בשליחת "מכתב" לעפיפון: פיסת נייר אשר חור במרכזה, שתושחל על חוט העפיפון, תינשא מעלה אל העפיפון, משום שאם כיוון הרוח דומה בין הקרקע לבין העפיפון הרי שלכל אורך הדרך זוויתו של החוט מתאימה ליצירת כוח עילוי גם עבור פיסת הנייר.


== קרב עפיפונים ==
עפיפוני קרב הם עפיפונים אווירובטיים בעלי חוט אחד שחוטיהם מצופים אבקת זכוכית (מאנג'ה) או סכינים. באמצעות החוטים נלחמים בעלי העפיפונים בעפיפוניהם של אחרים ומקפדים את חוטיהם.


== סוגי עפיפונים ==
חוט אחד - Single Line Kite - עפיפונים המצטיינים בקלות הטסה ומתאימים לילדים מהגיל הרך. ניתן לעגון אותם ויטוסו עצמאית ללא התערבות המטיס.
שני חוטים - Sport Kite, Stunt Kite - עפיפונים ספורט לפעלולים. מחייבים הטסה פעילה של המטיס. מתאימים לביצוע עשרות תמרונים ומפתחים קואורדינציה. מוטת כנף מ 90 ס"מ עד 240 ס"מ.
עפיפוני מצנח - Speed Foil - עפיפוני ספורט שני חוטים עם חופה משטח 1.2 מ"ר עד 2.6 מ"ר. דמויי חופת מצנח רחיפה - מייצרים משיכה הגדלה בהתאם לשטחם. מתאימים ל fun וגרירה skidding.
עפיפוני כוח - power kites - דומים לעפיפוני מצנח אך מייצרים משיכה/עילוי חזק מאוד. אינם צעצועים במהותם. בעלי שניים עד ארבעה מיתרים העומדים בעומס רב. שטחם 1.8 מ"ר ומעלה. לעפיפונים אלה פרופיל אווירודינמי יעיל במיוחד המותאם למשתמש/שימוש היעד.


== עפיפוני כוח ==
עפיפוני כוח הם עפיפוני חופה/מצנח foil kites בעלי כושר עילוי המספיק להרמת אדם. עפיפונים כאלה משמשים לרכיבה על פני משטחים יבשתיים פתוחים ורצועות חוף, באמצעות רכב תלת גלגלי, קייט באגי Kite Buggy או מאונטיין בורד או לנדבורד Landboard. עפיפונים כוח מגיעים בגדלים שונים כאשר לכל גודל טווח רוחות מומלץ. עפיפונים אלה הם לרוב בעלי ארבעה מיתרים Quad Lines ומכוונים בעזרת שתי ידיות או מוט שליטה. לכל עפיפון מותאם פרופיל ייחודי המתאים לשימוש הייעודי. עפיפוני קפיצות מייצרים עילוי רב כלפי מעלה בעוד שעפיפונים לבאגי מייצרים משיכה חזקה כאשר הם קרובים לקרקע. מפאת הכוח הרב של עפיפונים אלה קיימים מנגנוני הגנה שונים כגון kite killers או מנגנוני depower המנטרלים אוטומטית את העפיפון מכוח ברגע שהמטיס משחרר את העפיפון עקב משב חזק פתאומי. קיימים גם עפיפונים לגלישת קיט (עפיפוני קייט) kite surfing או kiteboarding. עפיפונים אלה מאופיינים בשפת התקפה מתנפחת (Leading Edge Inflatable - LEI) המקנה קשיחות לעפיפון ומסייעת בשמירת המבנה האווירודינמי שלו ובהמראה מחדש של העפיפון מהמים. Relaunch. קיימים גם דור חדש של עפיפונים, עפיפוני Cross, המתנפחים בזכות האוויר הזורם דרכם ללא צורך במשאבת ניפוח ומתאימים לשימוש רב תכליתי במים יבשה ושלג.


== עפיפון תבערה ==
עפיפון תבערה הוא נשק מאולתר פשוט וקל להכנה, הנמצא בשימושם של פעילי חמאס ומתפרעים אלימים.


== ראו גם ==
עפיפון תבערה


== לקריאה נוספת ==
אורי אבלס, עפיפומניה, הוצאת כנרת, 1991.


== קישורים חיצוניים ==
דפנה ארד, חיי צעצוע: רוקדים עם עפיפונים, באתר הארץ, 8 ביולי 2012
אילון גלעד, אווירון בעפיפתו במרומי האוויר, באתר הארץ, 23 במאי 2018
נועה מנהיים, פצצות אש ורוחות של קדושה: ההיסטוריה הקרבית של העפיפון, באתר הארץ, 19 ביוני 2018
עפיפון, באתר אנציקלופדיה בריטניקה (באנגלית)