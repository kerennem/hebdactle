רעידת האדמה בשָאַנְשִׂי או רעידת האדמה של נפת הואה היא רעידת האדמה הקטלנית ביותר בהיסטוריה. ברעידת האדמה נהרגו כ-830,000 איש. הרעידה התרחשה בבוקר ה-23 בינואר 1556 במחוז שאאנשי שבסין. רעידת האדמה השפיעה על תשעים ושבע נפות במחוזות שאנשי, שאאנשי, חונאן, ג'יאנגסו, גאנסו, חוביי, שאנדונג, חביי, חנאן ואנחווי. הרס רב נגרם בשטח ברוחב של 800 קילומטר, ובחלק מהמחוזות נהרגו 60% מהתושבים. רוב התושבים התגוררו בתקופה זו במערות שנחפרו בצוקי הלס שרובן התמוטטו במהלך האסון.


== רעידת האדמה ==
רעידת האדמה התחוללה בשנת 1556 בתקופתו של המלך צ'יאנצ'ינג משושלת מינג.
מרכז הרעש היה בנפת הואה בקרבת הר הואה בשאאנשי (קו רוחב 34.5, קו אורך 109.7). אומדנים מודרניים המבוססים על מידע גאולוגי מעריכים כי רעידת האדמה הייתה בעוצמת של 8 בסולם מגניטודה לפי מומנט. אומנם הייתה זו רעידת האדמה הקטלנית ביותר והחמישית במניין האסונות הטבעיים הקטלניים בהיסטוריה, אך היו כבר רעידות אדמה בעוצמה חזקה מזו. רעידות אדמה משניות אירעו כמה פעמים בחודש במשך כחצי שנה אחר־כך.בתולדות סין מתוארת רעידת האדמה כך:

המלומד צ'ין קדה שרד את רעידת האדמה ורשם עליה בפרוטרוט. בין מסקנותיו מרעידת אדמה זו "בהתחלת רעידת האדמה, אנשים המצויים בבניינים חייבים לא לנסות לצאת מהם. יש להתכווץ ולהמתין לשעת־כושר. אפילו יתמוטט הקן, ביצים אחדות בתוכו עשויות להישאר שלמות". מסקנה זו יכולה לציין שרבים נהרגו בשעה שניסו להימלט בעוד שאחרים שנשארו במקומם שרדו.


== הנזק ==
מיליוני אנשים חיו בתקופה זו במערות שנחפרו בצוקים הגבוהים באזור רמת הלס. לס הוא סוג של קרקע המורכבת מגרגרי טין שהסופות השקיעו על הרמה במשך עידנים. קרקע הלס החרסיתית נוצרה במשך מיליוני שנים בשל הרוח שהעיפה את גרגרי הטין לאזור ממדבר גובי. לס הוא סוג קרקע שרמת הבליה שלו גבוהה והוא מעוצב בקלות בכוח המים והרוח. רמת הלס והקרקע המאובקת שלה מכסה כמעט את כל המחוזות שאנשי, שאאנשי וגאנסו וחלקים ממחוזות נוספים. רוב האוכלוסייה התגוררה בצוקים אלה, במגורים הקרויים יאודונג. עובדה זו תרמה במידה ניכרת למחיר הדמים. רעידת האדמה גרמה למפולות עפר שהרסה את המערות. כמות ההרוגים, מוערכת מסורתית בכ-830,000 איש.
לא ניתן להעריך את הנזק שנגרם עקב רעידת האדמה במונחים מודרניים. הנזק הנלווה לרכוש היה כה גבוה שכמעט לא ניתן לחשבו – אזור שלם של לב סין נהרס וכ-60% מאוכלוסיית האזור נמחתה. מחיר הנזק שווה־ערך להרס המוחלט הנגרם מפצצה גרעינית (אם כי ללא השפעות הלוואי של פצצה כזו).
בין השאר גרמה רעידת האדמה נזקים קשים לרבים מהסטלות שביער הסטלות. מתוך 114 האבנים הקלאסיות של קאיצ'נג' נשברו 40 ברעידת האדמה. הרעידה הנמיכה את גובהה של פגודת "ברווז הפרא" הקטנה בשיאן מ-45 מטרים ל-43.4 מטרים.
עם כל זאת רעידת האדמה של 1556 בשאנסי לא הייתה האסון הגרוע ביותר בתולדות סין. לדוגמה, היו עשרות מיליונים של מקרי מוות בסין במהלך שלוש השנים של אסונות הטבע מ-1959 ועד 1961.


== מקורות ==
תולדות סין מצוטט מעמוד 100 של "30 שנים של סקירת המדע והטכנולוגיה של סין".


== ראו גם ==
רשימת רעידות אדמה


== קישורים חיצוניים ==

הריסות רעידת האדמה של נפת הואה (באנגלית)
רעידת האדמה בשאאנשי, באתר אנציקלופדיה בריטניקה (באנגלית)


== הערות שוליים ==