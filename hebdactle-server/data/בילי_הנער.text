הנרי מקארתי (באנגלית: Henry McCarty; ‏1859 – ‏14 ביולי 1881), המוכר בכינויו בילי הנער (Billy the kid), והיה ידוע גם בשמות הנרי אנטרים (Antrim) וכן ויליאם האריסון בוני (Bonney), היה פושע אמריקאי במאה ה-19. בילי הנער היה מיומן בשימוש ברובה והשתתף במלחמת מחוז לינקולן. לפי האגדה הרג 21 אנשים.
גובהו של בילי הנער היה 1.72 מטר, עיניו כחולות, לחייו חלקות, שיניו הקדמיות בולטות. נאמר עליו שהיה ידידותי בזמנים מסוימים, אך היה יכול להיות קצר רוח ונחוש. דבר זה הפך אותו לפושע מסוכן, כאשר השתלבה תכונה זו עם תעוזתו וכישורי הירי שלו. בילי הנער כמעט ולא היה ידוע במהלך חייו, אך התפרסם בשנה שלאחר מותו כאשר פט גארט, השריף שהרג אותו, פרסם ביוגרפיה סנסציונית שנקראה "החיים האותנטיים של בילי, הנער". החל מפרסום ספרו של גארט, התפתחה דמותו של בילי הנער והפכה לאחד מהסמלים העיקריים של המערב הישן של אמריקה.


== ביוגרפיה ==
הנרי מקארתי נולד בניו יורק ב-17 בספטמבר 1859. ישנה מחלוקת בקרב ההיסטוריונים לגבי תאריך הולדתו האמיתי של מקארתי והועלתה אפשרות כי נולד ב-23 בנובמבר 1859. אחיו הצעיר נולד בשנת 1863. בעקבות מותו של אביו של בילי, עבר עם משפחתו לאינדיאנפוליס, אינדיאנה ובשנת 1870 עבר לויצ'יטה, קנזס. אמו התחתנה מחדש ב-1 במרץ 1873 בסנטה פה שבניו מקסיקו והמשפחה עברה לגור בסילבר סיטי שבמדינה. אמו מתה משחפת בשנה שלאחר מכן, כאשר בילי היה בן 15 בלבד.
כשהיה בן 16 (שנת 1875), החל בילי בגנבות רכוש ונכלא. הוא ברח מהכלא והפך לפושע נמלט. הוא ברח לטריטוריית אריזונה, החל לעבוד בחקלאות ולהמר. בשנת 1877 התעמת עם נפח מקומי והרג אותו. הוא נכלא, אך ברח שוב, הפעם לטריטוריית ניו מקסיקו, שם הצטרף לכנופיה מקומית.
ב-23 בדצמבר 1880 נעצר ונכלא. במשפטו נפסק לו עונש מוות, אולם בילי הצליח לברוח לפני ביצוע גזר הדין. לאחר שלושה חודשים חוסל בילי על ידי השריף פט גארט.
בנובמבר 2017 נחשפה תמונה של בילי הנער לצד השריף שחיסל אותו. נסיבות הצילום לא ידועות, ומחירה של התמונה מוערך בהון רב.[דרוש מקור]


== בתרבות ==
דמותו של בילי הנער מופיעה בסדרת הנוער "הסודות של ניקולס פלמל בן האלמוות".
כמו כן, דמותו מופיעה בסרט גרין מייל ובסרט הנרי הזקן


== קישורים חיצוניים ==

דנה הרמן, "בילי הנער" יקבל חנינה אחרי יותר מ-100 שנה, באתר הארץ, 27 ביולי 2010
רונן בודוני, מי הרג את בילי הנער?, באתר ynet, 13 ביוני 2003
בילי הנער, באתר "Find a Grave" (באנגלית)
בילי הנער, באתר אנציקלופדיה בריטניקה (באנגלית)


== הערות שוליים ==