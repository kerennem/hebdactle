ספר הג'ונגל או "ספר היער" (באנגלית: The Jungle Book) הוא אנתולוגיה של סיפורים קצרים שנכתבו בידי רודיארד קיפלינג, שלאחר פרסומם במגזינים שונים הוצאו כקובץ בשנת 1894.
ספר המשך, "ספר הג'ונגל השני", פורסם ב-1895. לאחר מכן פורסמו לעיתים שני הספרים תחת כרך אחד.
הסיפורים מתרחשים (פרט לאחד מהספר הראשון ואחד מהספר השני) ביערות הגשם שבהודו ונעים סביב יחסיהם של בעלי חיים ובני אדם, בין אם מדובר ביחסי אחווה (סיפורי מוגלי), חברות ("ריקי-טיקי-טאבי") או הרג (כלב הים הלבן). רבים מהסיפורים מתהדרים בטון בוגר וכוללים כמות לא-מעטה של אלימות, ככל הנראה במטרה להקנות תחושה ריאליסטית. לכל סיפור מלווה שיר הקשור אליו. הידועים שבסיפורים הם שלושת הסיפורים מהספר הראשון העוסקים ב"גור האדם" הנטוש מוגלי שגודל על ידי זאבים הודים בג'ונגל ההודי. ההשראה לסיפורים הגיע מביקורו של קיפלינג בפארק הלאומי פנץ' שבהודו.


== סיפורים ==
הכרך הראשון:

אחֶי מוגלי - סיפורו של הילד מוגלי שגודל על ידי זאבים בעזרתם של באלו הדוב, קא הפיתון ההודי ובגירה הפנתר, ולאחר מכן נאלץ להתעמת עם הטיגריס שירחן ולשוב אל קרב בני האדם.
שיר הציד של להקת סיוני
צייד קא - סיפור המתרחש לפני עזיבתו של מוגלי את הג'ונגל. מוגלי נחטף בידי שבט הקופים ומחולץ בידי באלו, בגירה ובעזרת קא הפיתון.
שיר הדרך של הבנדר-לונג
נמר! נמר! - לאחר שובו לכפר בני האדם, מוגלי מאומץ על ידי משואה ובעלה שאיבדו את בנם נאטו. הסיפור עוסק בהסתגלותו לחיים בכפר, ומציג את הקרב הסופי בינו לשירחן.
שירו של מוגלי
כלב הים הלבן - כלב ים לבן נוכח בעת הרג חבריו על ידי בני אדם, ומתחיל לנדוד ברחבי הימים במטרה למצוא מקום מקלט לכלבי הים. כאשר פורסם לראשונה, נחשב סיפור זה למשל על תנועת הציונות, שהייתה אז בחיתוליה.
לוקאנון
"ריקי-טיקי-טאבי" - בן-נמיות צעיר ניצל מטביעה בעזרת בני-אדם, ויוצא למאבק בזוג נחשי הקוברה המאכלסים את הגינה שלהם.
שירו של דארזי
טומאי נער הפילים - ילד כבן עשר זוכה לחניכה כמטפל-פילים לאחר שנוכח ב"מחול הפילים".
שיב והחרגול
משרתי הוד מלכותה - חייל בריטי מאזין לשיחה בין בעלי חיים בשעת לילה במחנה.
שיר - התהלוכה של חיות המחנההכרך השני:

איך בא הפחד - האטי הפיל מספר למוגלי ולחיות סיפור מראשית ימי העולם.
חוק הג'ונגל
הנס של פוּרוּן בַּגַט
שיר של קַבִּיר
להשליט את הג'ונגל - נקמתו של מוגלי בכפר שגירש אותו.
השיר של מוגלי נגד בני האדם
הקברנים
שיר הגל
כידון המלך - מוגלי מוצא אוצר מסוכן.
שירו של הצייד הקטן
קְוִיקֶרְן
אנגוטיבאון טאינה
כלב אדום - סופו של אקילה.
השיר של צ'יל
ריצת האביב - מוגלי חוזר אל בני האדם, כולל רמז לאהבה ראשונה.
שיר ליווי


== עיבודים ==


=== אנימציה ===
עיבוד האנימציה (1967) שהופק על ידי אולפני דיסני ועסק במוגלי ובסיפורו, זכה להצלחה רבה ונחשב לאחת הקלאסיקות של החברה. למרות זאת, הסרט כולל שינויים רבים בדמויות, מתבסס אך באופן רופף על העלילה הכללית, ועיבד את התוכן כך שיתאים לילדים.
האנימטור צ'אק ג'ונס עיבד את "אחי מוגלי", "ריקי-טיקי-טאבי" ו-"כלב הים הלבן" לשלושה סרטים מצוירים בני כ-20 דק' כל אחד במהלך שנות השבעים. למרות המדיום המונפש - ובניגוד לעיבוד של אולפני דיסני - הסרטים נותרו נאמנים למקור עם שינויים קלים אם בכלל, והתמקדו ביצירת האווירה הבוגרת והאלימה-לעיתים שאפיינה את הסיפורים.
"מסיפורי ספר הג'ונגל" - סדרת אנימה ששודרה ב-1989 כללה 52 פרקים ועיבדה רבים מהסיפורים, תוך כדי הוספת פרטים ושינויים לא-מעטים.
"ספר הג'ונגל" - סדרת הנפשה ממוחשבת אמריקאית ששודרה בשנת 2010, שגם היא למעשה בדומה לסדרה "מסיפורי ספר הג'ונגל" כללה 52 פרקים.


=== סרטים מצולמים ===
ב-1942 הופק סרט בבימויו של זולטאן קורדה, שהשתמש בפרטים מסיפורים כגון "נמר! נמר!" ו-"כידון המלך" (מתוך "ספר הג'ונגל השני"), וכן הופיעו בו דמויות מסיפורים נוספים. הנער/שחקן סאבו הופיע בתור "מוגלי".
דיסני הפיקו סרט לייב אקשן עיבוד נוסף בשנת 1994, בהשראת דמותו של מוגלי. בעיבוד זה, בניגוד לספר, החיות אינן מדברות.
עוד סרט לייב אקשן של דיסני יצא ב-1998, בו רוב החיות מדובבות.
הסיפור "טומאי נער הפילים" עובד לסרט בשם "נער הפילים" (1937) בכיכובו של הנער/שחקן סאבו. הוא אף עובד לסדרת טלוויזיה שהתבססה על הסיפור המקורי והסרט.
בשנת 2016 הפיקה דיסני סרט לייב-אקשן המבוסס על הסרט משנת 1967.
בשנת 2018 הפיקה נטפליקס את הסרט מוגלי אגדת הג'ונגל.הצגות:

בשנת 1996 עלה מחזמר ישראלי המבוסס על הסיפור בכיכובו של תום אבני, ולצדו טוביה צפיר, ששי קשת, אבי יפה ועוד.
בשנת 2015 עלתה הצגה חדשה שנקראת ספר הג’ונגל-המחזמר בהפקת תיאטרון הילדים הישראלי בהפקתה של קארין סתיו ובכיכובה של ענבלי בא-לי. המחזמר הציג כבר מעל 300 הצגות בישראל ועדיין מציג.


== תרגומים לעברית ==
ספר היער, תרגם י. ל. ברוך, חברת "אמנות" - הכרך הראשון
ספר הג'ונגל, תרגם אוריאל אופק, הוצאת כתר - שני הכרכים עם שינויים בסדר הסיפורים
ספר הג'ונגל, תרגם יואב כ"ץ, סדרת הרפתקה: סופרים מתרגמים קלאסיקה, הוצאות מודן ואוקיינוס, הכרך הראשון המלא


== קישורים חיצוניים ==
רודיארד קיפלינג, ‏ספר הג'ונגל, בפרויקט גוטנברג (באנגלית)
נועה מנהיים, צדו האפל של ספר הג'ונגל, באתר הארץ, 6 באפריל 2016
הכירו את מוגלי האמיתי שגודל בידי זאבים וכל חייו סירב להתנהג כמו בני האדם, באתר וואלה!‏
ספר הג'ונגל, באתר אנציקלופדיה בריטניקה (באנגלית)