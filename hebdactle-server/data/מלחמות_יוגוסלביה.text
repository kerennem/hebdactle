מלחמות יוגוסלביה היו סדרת עימותים אלימים על אדמתה של הרפובליקה הפדרלית הסוציאליסטית של יוגוסלביה, שהתרחשו בין השנים 1991–2001. המלחמות השפיעו על כל שש הרפובליקות ביוגוסלביה וקרויות לעיתים גם "המלחמות בבלקן", או "המלחמות ביוגוסלביה", "מלחמות הפרישה היוגוסלבית" או "מלחמת הבלקן השלישית" (ביטוי שטבע העיתונאי הבריטי מישה גלני).
הן אופיינו כמלחמות אתניות בין אנשי יוגוסלביה, בין סרבים בצד אחד, לבין קרואטים בוסנים ואלבנים מצד שני; אך גם בין קרואטים ובוסנים בבוסניה, ובין מקדונים ואלבנים במקדוניה. למלחמות היו שורשים עמוקים של סכסוכים פוליטיים, כלכליים ותרבותיים, וכמו כן גם מתח אתני רב.


== רקע היסטורי ==
מלחמות יוגוסלביה מאופיינות בדוגמאות רבות של אירדנטיזם (מדיניות הדוגלת בניכוס שטחים הקשורים למדינה היסטורית או תרבותית, אך שייכים פוליטית למדינה אחרת). במובן זה, רבות מהרפובליקות המרכיבות את הרפובליקה הסוציאל-פדרלית של יוגוסלביה החזיקו ברגש לאומי רדום שהתפרץ לכדי תנועות עצמאיות בשנות ה-80 המאוחרות. התפרצות המלחמות, שהתחילו בשנת 1991, הייתה מונעת משאיפות אירדנטיות. סרביה קיוותה ליצור "סרביה גדולה יותר" בהתבסס על האימפריה הסרבית בשנת 1389, עד הקריסה שלה בקרב קוסובו נגד האימפריה העות'מאנית. רגש אירדנטי נראה גם כן בקרב קרואטיה, בניסיונה להקים "קרואטיה גדולה יותר" ובקרב אלבנים שקיוו גם כן להקים "אלבניה גדולה יותר".


== השלכות ==
מלחמת האזרחים נגמרה בפיצולה של יוגוסלביה, חובות גדולים, ואי יציבות. המלחמות היו העקובות ביותר מדם על אדמת אירופה מאז סופה של מלחמת העולם השנייה, ובמלחמות בוצע גם רצח העם הראשון ביבשת מאז מלחמת העולם השנייה. בית הדין הפלילי הבינלאומי ליוגוסלביה לשעבר הוקם בידי האו"ם כדי להעמיד לדין פושעי מלחמה יוגוסלבים (מפקדי צבא, חיילים, ואף ראש המדינה, סלובודן מילושביץ') על פשעי המלחמה שביצעו.
את מלחמות יוגוסלביה ניתן לפצל לשתי קבוצות:

הראשונה - במהלך התפרקותה של יוגוסלביה:
המלחמה בסלובניה (1991).
מלחמת העצמאות של קרואטיה (1991–1995).
מלחמת בוסניה (1992-1995).
השנייה - באזורים עם האוכלוסייה האלבנית:
מלחמת קוסובו (1996-1999).
העימות בדרום סרביה  (2001–1999).
העימות המקדוני (2001).


== לקריאה נוספת ==


== קישורים חיצוניים ==

 נורמה פרסי, ‏The Death of Yugoslavia, סרט דוקומנטרי מאת ה-BBC, ‏1995
 יובל מלחי, פרק 208: בקו האש – 'סיפור אחר' לזכר שירה בנקי, באתר "קטעים בהיסטוריה", 3 באוגוסט 2017


== הערות שוליים ==