גירית מצויה (שם מדעי: Meles meles), היא מין נפוץ של יונק בסוג גירית (Meles) שבמשפחת הסמוריים. למרות שהיא שייכת לסדרת הטורפים הגירית היא אוכלת כל הניזונה הן מהחי והן מהצומח.
זוהי המין המפורסם ביותר של גיריות (Melinae), אך יש עוד מינים מסוגים אחרים המכונים גיריות כמו: גירית הדבש (החיה בישראל), גירית אמריקאית, גירית דובית וגירית סמורית. גם בסוג שלה יש עוד 2 מינים: גירית אסייתית (Meles leucurus) וגירית יפנית (Meles anakuma). סימנם המקשר הוא פסים שחורים אופקיים באזור העיניים. עם זאת לא כולם שייכים לאותה תת-משפחה.
הגירית נפוצה במרבית אירופה ובחלקים רבים באסיה, מקו הרוחב 15° עד 65° צפון ומקו אורך 10° מערב עד 135° מזרח.
בארץ ישראל הגירית מצויה בכל החבל הים תיכוני, דרומה עד פאתי באר שבע ובצפון מערב הנגב.
ככל הנראה בישראל נמצא המין Meles canescens שנחשב בעבר כתת-מין של הגירית המצויה האירופאית (Meles meles).


== מאפיינים ==
אורכה של הגירית הוא כ-90 ס"מ (כולל 20 ס"מ זנב) ומשקלה כ-10 ק"ג בממוצע. משקלה עשוי להשתנות במידה רבה. בחלקים צפוניים של תפוצתן, הגיריות נעטפות בסתיו בשומן המסייע להן בחודשי החורף. בחלקים של רוסיה, גיריות עשויות אף לשקול 32 ק"ג בסתיו. אגירת השומן מאפשרת להן לבלות עד 6 חודשי שינה במחילותיהן במהלך החורף הרוסי הקר.
פרוותה הצפופה אפורה באזור הגב ושחורה בשאר גופה, ועל פניה המוארכות פסים שחורים ולבנים. אוזניה קטנות ומעוגלות ורגליה קצרות ועבות. אצל תת-המין Meles meles anaguma סימני הפנים מוגבלים לסביבת העיניים.
הגירית היא אוכלת כל ופעילה בלילה. הגיריות הן בעלי חיים טריטוריאליים, אך עשויות להימצא בקבוצות של עד 12 פרטים. הגירית ניזונה משורשים, מפירות, מביצי ציפורים, מיונקים קטנים, מצפרדעים ומחרקים.
גירית עשויה לחיות בין 3 ל-12 שנים (עד 16 בשבי).
לגירית המצויה כמה תת-מינים, בהם Meles meles meles (מערב אירופה), Meles meles marianensis (ספרד ופורטוגל),Meles meles leptorynchus (רוסיה), Meles meles leucurus (סין וטיבט), Meles meles anaguma (יפן).
מאובן של שרידי גירית נמצא באנגליה בשכבות מתקופת הפליסטוקן.
הגירית חיה בזוגות. בעונת האביב היא ממליטה 2-4 ולדות. הוולדות נולדים עיוורים ונשארים במאורה חודשים עד שהם מוכשרים לחפש מזון בעצמם.


== גלריה ==

		
		
		
		
		


== קישורים חיצוניים ==

גירית מצויה, באתר ITIS (באנגלית)
גירית מצויה, באתר NCBI (באנגלית)
גירית מצויה, באתר Animal Diversity Web (באנגלית)
גירית מצויה, בבסיס הנתונים ARKive (באנגלית)
גירית מצויה, באתר האנציקלופדיה של החיים (באנגלית)
גירית מצויה, באתר GBIF (באנגלית)
גירית מצויה באתר הגן הזואולוגי של אוניברסיטת תל אביב
העולם המופלא של הגירית המצויה בישראל באתר ynet.
גירית מצויה באתר עמותת מן השדה.


== הערות שוליים ==