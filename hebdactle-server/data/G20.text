פורום G20 (שם רשמי: The Group of Twenty Finance Ministers and Central Bank Governors) הוא פורום שחברים בו שרי האוצר ונגידי הבנקים המרכזיים של 20 כלכלות: 19 מבין הכלכלות הגדולות בעולם, וכן האיחוד האירופי. 
יחד מהוות כלכלות ה-G20 כ-90% מהתוצר הלאומי הגולמי העולמי, 80% מהסחר העולמי (לרבות סחר פנימי באיחוד האירופי) ושני שלישים מאוכלוסיית העולם.
ה-G20 הוא פורום לשיתוף פעולה וייעוץ בנושאים הקשורים למערכת הפיננסית הבינלאומית. הפורום חוקר, סוקר ומקדם דיונים בקרב מדינות מפתח מפותחות ומתפתחות, במטרה לקדם את היציבות הפיננסית העולמית וכן לתת מענה לבעיות שהן מעבר לתחום אחריותה של כל מדינה בנפרד.
ספרד היא אורחת קבועה בפורום.


== הארגון ==
פורום ה-G20 פועל ללא מזכירות קבועה וצוות. בראש הארגון עומדת אחת ממדינות הפורום, המתחלפת מדי שנה, תוך הקפדה שהמדינה העומדת בראש הארגון תהא מאזור שונה בעולם מזו שקדמה לה. הנהלת הארגון כוללת שלוש מדינות – זו המכהנת בראשות הארגון, זו שקדמה לה, וזו שצפויה להחליפה. שלוש מדינות אלו מכונות "טרויקה" (קרי הנהגה משולשת). המדינה המכהנת בראשות הארגון ממנה מזכירות לתקופת כהונתה, המרכזת את עבודתו של הארגון ואחראית לארגון מפגשי הפורום. תפקידה של הטרויקה להבטיח את המשכיות רצף עבודת הארגון וניהולו למשך שנות כהונתה.


== היסטוריה ==
רעיון הקמת ה-G20, שהחליף את ה-G33, שבעצמו החליף את ה-G22, הועלה לראשונה בפסגת ה-G-7 שנערכה בקלן שבגרמניה, ביוני 1999. הארגון נוסד באופן רשמי ב-26 בספטמבר 1999, במהלך פסגת שרי האוצר של מדינות ה-G-7. פסגת הפתיחה של הארגון התקיימה ב-15-16 בדצמבר 1999 בברלין.
בשנת 2006 הנושא המרכזי של פסגת ה-G20 היה "יצירת שגשוג בר-קיימא" (בתרגום חופשי). הנושאים שנדונו בפסגה זו כללו רפורמות מקומיות להשגת "צמיחה מתמשכת", רפורמה בבנק העולמי ובקרן המטבע הבינלאומית, והשפעתם של השינויים הדמוגרפיים ביחס להזדקנות האוכלוסייה על הכלכלה העולמית.
טרוור אנדרו מנואל, שר האוצר של דרום אפריקה, כיהן כיו"ר פסגת ה-G20 שנערכה בשנת 2007 בארצו. גידו מנטגה, שר האוצר של ברזיל כיהן כיו"ר פסגת ה-G20 שנערכה בשנת 2008 בארצו. ברזיל העלתה לדיון מספר נושאים וביניהם התחרות בשווקים פיננסיים, אנרגיה נקייה, והתפתחות כלכלית ואלמנטים פיזיקליים של צמיחה ופיתוח. בהצהרה שהשמיע נשיא ארצות הברית ג'ורג' ו. בוש, בעקבות מפגש שרי האוצר של ה-G7 ב-11 באוקטובר 2007, הוא אמר כי בפסגה הבאה של ה-G20 תהיה חשיבות במציאת פתרונות למשבר הכלכלי העולמי. יוזמה של הנשיא הצרפתי, ניקולא סרקוזי, וראש ממשלת בריטניה, גורדון בראון, הובילה לפסגה מיוחדת של מנהיגי מדינות פורום ה-G20, ב-15 בנובמבר 2008, שעסקה בהתמודדות עם המשבר הכלכלי של 2008 ובמציאת פתרונות לו.


== אתרי מפגש פורום ה-G20 ==

1999: גרמניה ברלין, גרמניה
2000: קנדה מונטריאול, קנדה
2001: קנדה אוטווה, קנדה
2002: הודו ניו דלהי, הודו
2003: מקסיקו מורליה, מקסיקו
2004: גרמניה ברלין, גרמניה
2005: הרפובליקה העממית של סין בייג'ינג, סין
2006: אוסטרליה מלבורן, אוסטרליה
2007: דרום אפריקה קייפטאון, דרום אפריקה
2008: ברזיל סאו פאולו, ברזיל
2008: ארצות הברית וושינגטון די. סי., ארצות הברית
2009: הממלכה המאוחדת לונדון, הממלכה המאוחדת
2009: ארצות הברית פיטסבורג, ארצות הברית
2010: קנדה טורונטו, קנדה
2010: קוריאה הדרומית סיאול, קוריאה הדרומית
2011: ארצות הברית וושינגטון די. סי., ארצות הברית
2011: צרפת פריז / קאן, צרפת
2012: ארצות הברית וושינגטון די. סי., ארצות הברית
2012: מקסיקו מקסיקו סיטי, מקסיקו
2013: רוסיה סנקט פטרבורג, רוסיה
2014: אוסטרליה בריזביין, אוסטרליה
2015: טורקיה אנטליה, טורקיה
2016: הרפובליקה העממית של סין האנגג'ואו, סין
2017: גרמניה המבורג, גרמניה
2018: ארגנטינה בואנוס איירס, ארגנטינה
2019: יפן אוסקה, יפן
2020: ערב הסעודית ריאד, ערב הסעודית (המפגש בוטל עקב מגפת הקורונה והוא נערך באמצעות ועידת וידאו)
2021: איטליה רומא, איטליה


== ראו גם ==
גלובליזציה
ארגון המדינות המתועשות


== קישורים חיצוניים ==

  אתר האינטרנט הרשמי של G20
מידע על ה-G-20 מאוניברסיטת טורונטו
חשוב, אבל גם מביך: הרגעים המצחיקים והמשונים ביותר בוועידת ג'י-20,הארץ
G20, באתר אנציקלופדיה בריטניקה (באנגלית) G20, ברשת החברתית פייסבוק
 G20, ברשת החברתית טוויטר
 G20, ברשת החברתית אינסטגרם