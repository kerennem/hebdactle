סנטרל פארק (מאנגלית: Central Park, "הפארק המרכזי") הוא פארק גדול (שטחו 3.2 קמ"ר) בעל צורת מלבן (4 ק"מ אורכו ו-800 מטרים רוחבו) הנמצא במרכז האי מנהטן בעיר ניו יורק שבארצות הברית. בפארק יותר מ-25,000 עצים. הוא משמש כאתר צילום לסרטים וסדרות טלוויזיה רבות, והוא אחד הפארקים המפורסמים בעולם.


== גבולות הפארק ==
בקצהו הצפוני של הפארק עובר רחוב סנטרל פארק הצפוני (המשכו של רחוב 110), במזרח הפארק עוברת השדרה החמישית, בדרומו של הפארק עובר רחוב סנטרל פארק הדרומי (המשכו של רחוב 59) וכן כיכר קולומבוס, ובמערבו של הפארק נמצא רחוב סנטרל פארק המערבי (המשכה של השדרה השמינית).
האפר וסט סייד (הצד המערבי העליון של האי מנהטן) שוכן בגבול המערבי של הפארק, האפר איסט סייד (הצד המזרחי העליון) שוכן בגבול המזרחי של הפארק, מידטאון מנהטן (מרכז מנהטן) שוכן בגבול הדרומי של הפארק והארלם שוכן בגבול הצפוני של הפארק.


== מטרתו של הפארק ==
הפארק תוכנן על ידי פרדריק לו אולמסטד וקלברט ווקס, אשר תכננו גם את פארק פרוספקט בברוקלין.
אף שהפארק נראה שטח טבעי לחלוטין, כולו למעשה שטח מתוכנן ובנוי. בפארק מספר אגמים מלאכותיים, מספר מסלולי הליכה, שני משטחי החלקה על הקרח, אזור של שמורת טבע, שטחי דשא גדולים ושטחי ספורט ומגרשי משחקים לילדים.
בכל קיץ מוצגים בתיאטרון הציבורי הפתוח של הפארק (תיאטרון דלקורט) הצגות ידועות לקהל הרחב (בעיקר מחזות של ויליאם שייקספיר).


== היסטוריה ==

סנטרל פארק הוא הפארק המתוכנן הראשון שנבנה בארצות הברית. כאשר החלה העיר ניו יורק להתפתח צפונה על גבי האי מנהטן, התעורר הצורך לבנות פארק ציבורי גדול כדוגמת הייד פארק בלונדון ויער בולון בפריז.
המשורר ויליאם קולן בריאנט והאדריכל אלכסנדר ג'יסון דאונינג החלו במסע שכנוע לצורך הקמת הפארק.
כאשר עיריית ניו יורק תכננה את האזור שבין הרחובות 59 ו-106 בשנת 1853 (התכנון של הרחובות 106 - 110 נעשה מאוחר יותר), הוחלט על תחרות תכנון לצורך הקמתו של פארק במרכז העיר.
תוכניתם של פרדריק לו אולמסטד וקלברט ווקס זכתה בתחרות.
הפארק נפתח שלוש שנים מאוחר יותר, אולם חגג 150 שנים להיווסדו בשנת 2003.
לצורך הקמת הפארק הציבורי, פונו מבתיהם, תמורת פיצויים, מתיישבים שהתגוררו במקום. בין השאר פונו מבתיהם תושבי כפר סנקה (Seneca Village), שהיה היישוב העצמאי הראשון של אפרו-אמריקאים חופשיים ובעלי נכסים, בארצות הברית של אמריקה במאה ה-19.
אחד החידושים של תכנון הפארק הייתה הקמתן של מערכות תחבורה נפרדות - מדרכות הולכי הרגל, דרכים לסוסים וכבישים לתחבורה עירונית (אשר כמעט לא הייתה קיימת כאשר תוכנן הפארק) אינם חוצים זה על זה - הכבישים החוצים את הפארק עוברים בעמקים שקועים שנבנו לצורך זה, כאשר משני צדדי כל עמק כזה נשתלה צמחייה צפופה על מנת להסתיר את הדרכים מהולכי הרגל ולשמור על צביונו הכפרי של הפארק. בפארק 36 גשרים שתוכננו על ידי ווקס.
כל גשר בעל צביון ואופי שונה.
על מנת לבנות את האגם בלב הפארק נבנה סכר שהוסווה בצורה של כביש למרכבות. בעבר קפא האגם כמעט מדי חורף, אולם בשל הבנייה העירונית סביב הפארק האגם קופא כיום לעיתים נדירות (תופעה הקרויה אי חום עירוני).
ב-1980 נוסדה הקרן לשימור סנטרל פארק, והחלה בשיפוץ ושימור הפארק.


== אתרים ידועים בפארק ==
שדות התות
מרפסת בית חסדא (בת'סדא)
טירת בלוודיר
מוזיאון המטרופוליטן לאמנות
גן החיות של סנטרל פארק


== פסלים בפארק ==
מספר רב של פסלים ממוקם לאורך שדרה שנודעת כיום כ"שדרת הספרות" (Literary Walk).
בין השאר נמצאים בפארק:

פסלה של אליס בארץ הפלאות - ישובה על פטרייה גדולה כאשר מביטים עליה הארנביב והכובען המטורף.
פסל ולדיסלב יאגלו, מלך פולין-ליטא, שנותר בעיר לבקשת ראש העיר פיורלו לה גוארדיה לאחר תום התערוכה העולמית של ניו יורק (1939), כסמל לסולידריות עם עמה של פולין הכבושה.בפארק נמצאת גם מחט קלאופטרה - שהיא למעשה אובליסק מצרי מתקופת תחותמס השלישי, שנתרם לעיר ניו יורק על ידי הח'דיב של מצרים.


== מופעים בפארק ==
בכל שנה, בקיץ, מופיעים בפארק על המדשאה הגדולה התזמורת הפילהרמונית של ניו יורק והמטרופוליטן אופרה.
כמו כן נערכים בפארק מיצגים אמנותיים, כגון יצירתו של האמן כריסטו ורעייתו ז'אן קלוד - השערים, בשנת 2005.


== גלריה ==

		
		
		
		
		
		


== קישורים חיצוניים ==
  אתר האינטרנט הרשמי של סנטרל פארק
סנטרל פארק, באתר אנציקלופדיה בריטניקה (באנגלית) סנטרל פארק, ברשת החברתית פייסבוק
 סנטרל פארק, ברשת החברתית טוויטר
 סנטרל פארק, סרטונים בערוץ היוטיוב
תמונות לוויין
הגשרים של סנטרל פארק - תמונות והסברים
תמונות מסנטרל פארק