כלב גדול היא קבוצת כוכבים מ-88 קבוצות הכוכבים המודרניות שנכללה גם ב-48 קבוצות הכוכבים שנמנו על ידי תלמי. היא אמורה לסמל את הגדול משני הכלבים שעוקבים אחר אוריון הצייד.  כלב גדול מכיל את סיריוס, הכוכב הבהיר ביותר בשמי הלילה.


== כוכבים מעניינים ==
α בכלב גדול (סיריוס) הוא הכוכב הבהיר ביותר בשמי הלילה. זהו כוכב לבן - כחלחל במרחק של 8.6 שנות אור ובהירות נראיתו היא מדרגה 1.46-. סיריוס הוא למעשה כוכב זוגי, אך בן זוגו, שנקרא הגור, הוא ננס לבן עם בהירות מדרגה 8.3 ובשל הבדלי הבהירות הגדולים בין שני הכוכבים, קשה מאוד להבחין בו. שני הכוכבים מקיפים זה את זה במחזוריות של כ-50 שנים. משמעות שם הכוכב היא "חורך", משום שחמסיני הקיץ מגיעים לאחר זריחתו השמימית. היוונים הקדמונים התייחסו לימי חמסין כ"ימי הכלבים", משום שרק כלבים מתרוצצים בחוץ בחום שכזה (להבדיל מקור כלבים), ומכך נבע הייחוס של סיריוס לכלב ושל קבוצת כלב גדול לכלב.
β בכלב גדול (מירזם) הוא ענק כחול במרחק של כ-500 שנות אור. בהירותו משתנה מעט בין דרגות 1.95 ו-2.0. פירוש שמו הוא "המבשר" שכן הוא זורח מעט לפני סיריוס ו"מבשר" על זריחתו הצפויה.
δ בכלב גדול (וזן) הוא על-ענק צהוב במרחק של כ-1,800 שנות אור ועם בהירות מדרגה 1.8, כך שהוא הכוכב השלישי בבהירותו בקבוצה.
ε בכלב גדול (אדרה) הוא ענק כחול במרחק של 430 שנות אור ועם בהירות מדרגה 1.5 זהו הכוכב השני בבהירותו בקבוצה. הכוכב פולט קרינה  בעוצמה פי 20,000 מהשמש ולו היה נמצא במרחק של סיריוס (8.6 שנות אור) הוא היה בהיר פי 15 מנוגה והיה ניתן לראותו גם באור יום. בדומה לסיריוס, גם הוא כוכב זוגי עם בן זוג עמום ביותר עם בהירות מדרגה 7.5 ובשל הבדלי הבהירויות, ניתן לראותו רק בטלסקופ גדול.
η בכלב גדול (אלודרה) הוא על-ענק כחול במרחק של כ-3,000 שנות אור. הכוכב מתנפח ומתכווץ ובהירותו משתנה בין דרגות 2.4 ו-2.5. 
ζ בכלב גדול (פורוד) הוא כוכב לבן - כחלחל במרחק של כ-336 שנות אור ועם בהירות מדרגה 3. לכוכב יש בן זוג עמום מכדי להראות וקיומו התגלה רק באמצעות מדידות ספקטרוסקופיות. הכוכבים מקיפים זה את זה בזמן מחזור של 675 ימים.
VY בכלב גדול נחשב לאחד מהכוכבים הגדולים ביותר הידועים לאדם. זהו על-ענק אדום שקטרו ככל הנראה פי 1,800 - 2,100 פעמים מקוטר השמש. לשם השוואה, לו היה VY כלב גדול מחליף את השמש, מסילתו של שבתאי הייתה כולה בתוך הכוכב. על אף גדלו VY אינו נראה לעין בלתי מצוידת או אף במשקפת, כי בשל מרחקו, שמוערך בכ-5,000 שנות אור, בהירות נראיתו הנראית היא רק מדרגה 9.5.


== גרמי שמיים מעניינים נוספים ==
M41 הוא צביר פתוח במרחק של כ-2300 שנות אור הנראה ככתם עם בהירות נראית מדרגה 4.6 כ-4 מעלות מדרום לסיריוס. במשקפת ניתן להבחין בעשרות כוכבים עם דרגות בהירות 7 ו-8.
NGC2362 הוא צביר פתוח נוסף המכיל עשרות כוכבים הניתנים לצפייה באמצעות משקפת. הצביר נמצא סביב הכוכב τ בכלב גדול.


== מיתולוגיה ==
קבוצת כוכבים זו הייתה ידועה במזרח הקדום מלפני אלפי שנים. בתקופה הקלאסית באירופה קבוצה זו סימלה לרוב את ליילאפס, כלב הציד של אקטאון, ולפעמים את כלב הציד של פרוקריס, הנימפה של ארטמיס, או זו שניתנה לאאוס על ידי קפאוס, שהיה ידוע כל-כך בזריזותו שזאוס שיבצו בכיפת השמיים. בדרך-כלל כלב גדול (או סיריוס לבדו) סימל את כלב הציד של אוריון, שרודף אחרי הארנבת או עוזר לאוריון להילחם בשור, וכך מתייחסים אליו אראטוס, הומרוס והסיודוס. היוונים הקדמונים התייחסו רק לכלב אחד, ועד לתקופה הרומית נוסף הכלב הקטן ככלבו השני של אוריון.
המיתולוגיה הרומית התייחסה לכלב גדול גם כ"קסטוס אירופי" - הכלב השומר על אירופה, שנכשל במניעת חטיפתה על ידי יופיטר בצורת שור, וגם בתור קרברוס, כלב השמירה של השאול.
בשל חיוורות הכוכבים לא ניתן להחליט האם הכלב הגדול פונה אל מעל או אל מתחת למישור המילקה. כאשר הוא מביט מטה, משום שסיריוס נחשב כלב בעצמו, המיתולוגיה היוונית הקדומה חשבהו לעיתים לכלב דו-ראשי. ככזה, יחד עם האזור הריק של השמיים (כיום שייך לקבוצות הכוכבים החיוורות ג'ירף ולינקס) ואזורים אחרים במזל תאומים (שביל החלב, תאומים, אוריון ועגלון) ייתכן שכלב גדול היווה את המקור לאגדת צאן גריון, אחת משתים עשרה המטלות של הרקולס.


== ראו גם ==
אוריון
כלב קטן
כלבי ציד


== קישורים חיצוניים ==

תצלום של קבוצת כלב גדול, עם סיריוס זורח מימין
כלב גדול, באתר אנציקלופדיה בריטניקה (באנגלית)