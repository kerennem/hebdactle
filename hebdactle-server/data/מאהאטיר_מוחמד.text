מאהאטיר בין מוחמד (במלאית: Mahathir bin Mohamad; בג'אווי: محضير بن محمد; תעתיק מדויק: מחצ'יר בן מחמד; נולד ב-10 ביולי 1925) הוא פוליטיקאי מלזי שכיהן כראש ממשלת מלזיה בשנים 1981–2003 ובשנים 2018–2020, הכהונה הארוכה ביותר מבין כל ראשי ממשלת מלזיה לדורותיהם. הקריירה הפוליטית שלו נמשכת כבר יותר משבעים שנה מאז הצטרף לראשונה ב-1946 למפלגת "הארגון המאוחד הלאומי של המלאים" (United Malays National Organisation – UMNO) שהוקמה אז וב-2016 הקים את מפלגתו, "מפלגת הילידים המלזים המאוחדת".


== ביוגרפיה ==
מוחמד נולד וגדל באלור סטאר שבמדינת קדה. הוא הצטיין בלימודיו בבית הספר והיה לרופא. הוא החל להיות פעיל ב-UMNO לפני שנבחר לפרלמנט ב-1964. הוא כיהן תקופת כהונה אחת לפני שאיבד את המושב ולאחר מכן הודח מהממשלה יחד עם ראש הממשלה דאז, טנקו עבדול רחמן והורחק משורות המפלגה. כאשר התפטר עבדול רחמן, חזר מוחמד ל-UMNO ולפרלמנט וקודם להיות חבר הקבינט. ב-1976 הוא קודם לתפקיד סגן ראש הממשלה וב-1981 הוא הושבע כראש הממשלה לאחר התפטרות קודמו, חוסיין און.
בתקופת כהונתו של מוחמד כראש הממשלה, חוותה מלזיה תקופה של מודרניזציה וצמיחה כלכלית מהירות והממשלה יזמה שורה של מיזמי תשתיות נועזים. מוחמד היה הדמות הפוליטית הבולטת במלזיה והוא ניצח בחמש מערכות בחירות רצופות והדף שורה של יריבים בהתמודדות על מנהיגות המפלגה. עם זאת, צבירת הכוח שלו באה על חשבון עצמאותה של מערכת המשפט ועל חשבון הסמכויות והזכויות המסורתיות של המלוכה המלזית. הוא הפעיל את חוק הביטחון הפנימי השנוי במחלוקת כדי להחזיק במעצר פעילים, אנשי דת שלא מהזרם המרכזי ואת מתנגדיו הפוליטיים, כולל סגן ראש הממשלה, אנואר איבראהים, שאותו הוא פיטר ב-1998. הרקורד של מוחמד בדיכוי זכויות האזרח וההתנגדות שהוא גילה כלפי האינטרסים והמדיניות הכלכלית של מדינות המערב, הפכו את יחסיו עם ארצות הברית, הממלכה המאוחדת, אוסטרליה ומדינות נוספות, לקשים. כראש הממשלה הוא תומך נלהב בפיתוח מדינות העולם השלישי והיה פעיל מאוד בתחום המדיניות הבינלאומית.
מוחמד המשיך להיות פעיל פוליטית לאחר פרישתו מכהונת ראש הממשלה. הוא היה למבקר חריף של היורש שנבחר על ידו, עבדוללה אחמד בדאווי ב-2006 ושל נג'יב רזאק ב-2015. בנו, מוכריז מאהאטיר, היה השר הראשי של מדינת קדה עד 2016. ב-29 בפברואר אותה שנה פרש מוחמד ממפלגת UMNO לאור תמיכתה במעשיו של ראש הממשלה רזאק, על אף מעורבותו בשערורייה פוליטית קשה. ב-9 בספטמבר אותה שנה אישר סופית רשם המפלגות המלזי את הקמתה של מפלגתו החדשה של מוחמד, והוא היה למנהיגה. ב-8 בינואר 2018 הוכרז מוחמד כמועמדה של קואליציית "ברית התקווה" לראשות הממשלה לקראת הבחירות שנערכו במאי אותה שנה, על רקע תוכנית לחון את אנואר איבראהים ולשתף איתו פעולה אם מערכת הבחירות תנחל הצלחה. בגיל 92 היה מוחמד לראש הממשלה המלזי שהאריך ימים יותר מכל קודמיו ומכל אלו שכיהנו אחריו עד אותה עת וכן לראש הממשלה המבוגר ביותר שכיהן אי פעם בכל מדינות העולם. הוא גם ראש הממשלה הראשון שנבחר לא מטעם מפלגת UMNO שהחזיקה בשלטון שנים רבות. הוא גם ראש הממשלה המלזי הראשון שכיהן בשתי תקופות כהונה לא רצופות. בבחירות שנערכו במאי של אותה השנה ניצחה מפלגתו של מוחמד והוא נבחר כחבר הפרלמנט של מלזיה מטעם מחוז הבחירה של לנגקאווי שבמדינת קדה. בעת תחילת כהונתו השנייה היה מוחמד בן 92 ובכך היה לראש הממשלה המבוגר בעולם.


== יחסו לישראל וליהדות ==
מוחמד הוא מבקר חריף של ישראל, והתבטא לא פעם בצורה אנטישמית בוטה. בין היתר כינה את היהודים "בעלי אף גדול", הטיל ספק במספר היהודים שנרצחו בשואה, ואסר להקרין את רשימת שינדלר בארצו כ"תעמולה ציונית". בריאיון לרשת BBC ב-2018, אמר ש"הבעיה במזרח התיכון נוצרה עם הקמתה של ישראל", ואת כינויו ליהודים תירץ ש"גם למלזים קוראים בעלי אף שמן. אנחנו לא מתנגדים לכך". בריאיון ל-AP אמר ש"אנטישמיות זה מושג שהמציאו כדי למנוע ביקורת מיהודים שעושים דברים לא טובים. האפשרות למתוח ביקורת צריכה להיות פתוחה לכל". בנוסף טען שאינו אנטישמי עקב היותו פתוח לעמים שמיים אחרים מהיהודים.


== קישורים חיצוניים ==

 אתר האינטרנט הרשמי של מאהאטיר מוחמד
סוכנויות הידיעות, בן 92 ויהיה ראש הממשלה המבוגר בעולם, באתר ynet, 10 במאי 2018
סוכנויות הידיעות, ראש ממשלת מלזיה: ליהודים יש אף ארוך, זו האמת, באתר ynet, 2 באוקטובר 2018
מאהאטיר מוחמד, באתר אנציקלופדיה בריטניקה (באנגלית) מאהאטיר מוחמד, ברשת החברתית פייסבוק
 מאהאטיר מוחמד, ברשת החברתית טוויטר
 מאהאטיר מוחמד, ברשת החברתית אינסטגרם


== הערות שוליים ==