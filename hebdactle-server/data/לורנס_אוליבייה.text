סר לורנס אוליבייה (באנגלית: Laurence Olivier‏; 22 במאי 1907 - 11 ביולי 1989) היה שחקן קולנוע ותיאטרון אנגלי. אוליבייה נחשב לאחד מגדולי השחקנים במאה ה-20. על תפקידיו בקולנוע ובטלוויזיה זכה בשלושה פרסי אוסקר, שלושה פרסי גלובוס הזהב, שלושה פרסי באפט"א לקולנוע וחמישה פרסי אמי.


== ביוגרפיה ==
אוליבייה נולד בעיר דורקינג במחוז סארי שבאנגליה. אבות משפחתו היו הוגנוטים שנמלטו מצרפת ב-1685, לאחר צו פונטנבלו. אביו הכומר החליט שבנו יהיה שחקן ואוליבייה למד בבית ספר למשחק Central School of Speech Training and Dramatic Art.
נשא לאישה את ג'יל אסמונד ב-1930, לזוג נולד בן אחד. ב-1938 ניהל רומן סוער עם השחקנית ויוויאן לי שהייתה נשואה אף היא, בעקבות הרומן התגרש וב-1940 נישא ללי. נישואים אלו התפרקו ב-1960, ושנה אחר כך התחתן אוליבייה עם ג'ואן פלורייט.
ב-1947 קיבל אוליבייה תואר אבירות Knight Bachelor, ב-1970 קיבל תואר אצולה Baron Olivier, of Brighton in the County of Sussex, וב-1981 את עיטור מסדר ההצטיינות (Order of Merit).
אוליבייה מת מסרטן בגיל 82, ונקבר בפינת המשוררים במנזר וסטמינסטר, לונדון.


=== תיאטרון ===
התפרסם ב-1930 כששיחק במחזה של נואל קאוורד "חיים פרטיים" וחיזק את מעמדו ב-1935 במחזה "רומיאו ויוליה" כששיחק לצידו של ג'ון גילגוד כשהם מתחלפים ביניהם בתפקידי רומיאו ומרקוציו.
סך הכול שיחק ביותר ממאה ועשרים תפקידי במה, והרבה במיוחד להופיע במחזות של שייקספיר.
היה המנהל הראשון של התיאטרון המלכותי הלאומי, וכיהן בתפקיד זה בין השנים 1962–1973.


=== קולנוע ===
ב-1931 כיכב בסרטו הראשון בהוליווד - "Yellow Ticket".
דמותו של הית'קליף בסרט "אנקת גבהים" הביאה מועמדות ראשונה לפרס האוסקר ומעמד של כוכב קולנוע. ב-1949 זכה אוליבייה בפרס אוסקר לשחקן הטוב ביותר ופרס באפט"א לקולנוע על תפקידו בסרט "המלט", אותו גם ביים והפיק. 
בשנת 1958, כיכב ביים והפיק את הסרט "הנסיך ונערת השעשועים" בה כיכבה לצידו מרילין מונרו.
סה"כ היה מועמד לאוסקר 12 פעמים, וזכה בשני פרסי הוקרה של האקדמיה, הראשון ב-1944 על הסרט "הנרי החמישי", והשני ב-1979 על מפעל חייו בקולנוע.
15 שנה אחרי מותו הופיע אוליבייה שוב בסרט קולנוע, כאשר יוצרי הסרט "סקיי קפטן" ("Sky Captain and the World of Tomorrow") השתמשו בקטעים מסרטים בהם השתתף, ויצרו מהם דמות של מנהיג מרושע.


=== אוטוביוגרפיה ===
ב-1984 פרסם את האוטוביוגרפיה שלו Confessions of an actor.
כתב ספר אוטוביוגרפי נוסף בשם "על המשחק", שראה אור בהוצאת מודן, 1989.
ספר ביוגרפי שפורסם ב-1991, טען כי אוליביה והשחקן דני קיי ניהלו רומן הומוסקסואלי.


== פילמוגרפיה ==


=== קולנוע ===


=== טלוויזיה ===


== קישורים חיצוניים ==
  אתר האינטרנט הרשמי של לורנס אוליבייה לורנס אוליבייה, ברשת החברתית Goodreads
 לורנס אוליבייה, במסד הנתונים הקולנועיים IMDb (באנגלית)
 לורנס אוליבייה, באתר AllMovie (באנגלית)
 לורנס אוליבייה, באתר Rotten Tomatoes (באנגלית)
 "לורנס אוליבייה", במסד הנתונים הקולנועיים Kinopoisk.ru (ברוסית)
 לורנס אוליבייה, באתר MusicBrainz (באנגלית)
 לורנס אוליבייה, באתר Discogs (באנגלית)
לורנס אוליבייה, באתר "Find a Grave" (באנגלית)
לורנס אוליבייה, באתר אנציקלופדיה בריטניקה (באנגלית)
ynet, השם הוא אוליבייה, לורנס אוליבייה, באתר ynet, 15 ביולי 2007 - ביוגרפיה חדשה (2007) הטוענת שלורנס היה מרגל בריטי בארצות הברית.


== הערות שוליים ==