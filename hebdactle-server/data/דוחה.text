דּוֹחַה (בערבית: الدوحة, תעתיק מדויק: אלדַּוְחַה) היא בירת קטר והגדולה שבעריה. העיר שוכנת במזרח המדינה על שפת המפרץ הפרסי ומשתרעת על שטח של כ-222 קמ"ר. אוכלוסיית העיר מונה 1,186,023 תושבים (2020) וכ-1.750 מיליון במטרופולין (2016), בעיר ובפרבריה מתגוררים למעלה מ-80% מאוכלוסיית המדינה.
דוחה הוכרזה על ידי תאגיד שווייצרי כאחת משבע הערים המופלאות של העולם ב-2014.


== היסטוריה ==
דוחה נוסדה ב-1850 ונקראה אל-בידא. בשנת 1882 נבנתה מצודת אל-וג'בה בדרום העיר[דרוש מקור], ושנה לאחר מכן הוביל שייח' ג'אסם את הצבא המקומי לניצחון על העות'מאנים. ב-1916 הפכה העיר לבירת מדינת חסות בריטית. עם קבלת עצמאותה של קטר ב-1971, הוענק לעיר שמה הנוכחי[דרוש מקור] והיא הייתה לבירת המדינה. בניין הממשלה, הנחשב לסימן ההיכר של העיר, נחנך ב-1969. בשנת 1996 הוקם ערוץ הטלוויזיה אל-ג'זירה בעיר.
בשנת 1996 מדינת ישראל פתחה לראשונה נציגות כלכלית קבועה בדוחה. זמן קצר לאחר מכן ביקר ראש הממשלה, שמעון פרס, בדוחה.
בנובמבר 1997 נערכה הוועידה הכלכלית למזרח התיכון וצפון אפריקה בדוחה, בהשתתפות משלחת מישראל. באותה עת גם החלו אנשי עסקים ישראלים לפעול במדינה.


== כלכלה, תיירות וספורט ==
עיקר פרנסת התושבים מתבססת על תעשיית הנפט ועל דייג. לאחרונה החלה להתפתח גם תעשיית תיירות, בעיקר תיירות המופנית לעשירי העולם.
בתחילת שנות ה-2000 החלה תנופת בנייה גדולה בדוחה, וקו הרקיע של החוף השתנה לחלוטין עם הופעתם של מגדלי מגורים ומשרדים, בהם מרכזי קניות רבים.
בעיר מתקני ספורט רבים לשימוש כללי, חלקם בתשלום (טניס, גולף) וחלקם חינמיים (מגרשי כדורסל והחלקת גלגיליות).
במרכז הקניות CITY CENTER מגרש החלקה על קרח בתשלום.
בדוחה המדברית נבנה מגרש גולף, אתר סקי סינתטי ועוד, אשר מושכים אליהם את אילי הנפט מהסביבה כמו גם עשירי עולם אחרים כגון, בזמנו, מייקל ג'קסון. 
ב-12 במאי 2006, נשבר באצטדיון האתלטיקה שבעיר שיא העולם בריצת מאה מטר גברים. ג'סטין גטלין רץ את המרחק בזמן של 9.76 שניות אך מאוחר יותר נפסלה תוצאתו לאחר שהתברר כי גטלין השתמש בסמים.
דוחה אירחה את משחקי אסיה ה-15 בדצמבר 2006, והיא נבחרה לשמש כבירת התרבות הערבית לשנת 2010.
דוחה הגישה את מועמדותה לאירוח משחקי הקיץ האולימפיים במסגרת המכרזים האולימפיים ל-2016 ול-2020, אך לא הצליחה לעלות לשלבי הגמר של המכרזים. היא שוב מתכננת להגיש מעומדות למשחקים ב-2032


== השכלה ותרבות ==
ב-1973 הוקמה אוניברסיטת קטר וב-1975 נפתח המוזיאון הלאומי של קטר, במקום שבו במקור היה ארמון השליט ב-1912. בקרבת דוחה נמצאת עיר החינוך המיועדת כולה למחקר ולהשכלה ונמצאים בה סניפים רבים של אוניברסיטאות אמריקניות כמו ג'ורג'טאון, ג'ון הופקינס ועוד.


== דמוגרפיה ודתות ==
רוב תושבי דוחה הם מוסלמים. הקתולים מהווים 90% מתוך מיעוט של 150,000 נוצרים. מאז 2008 הותר לבנות כנסיות בעיר, אך ללא סממנים נוצריים (כמו הצלב) מבחוץ. רוב המסגדים בדוחא הם מהזרם הסוני או המוואחידון.רוב האוכלוסייה בדוחא היא של עובדים זרים, והאזרחים הקטרים מהווים מיעוט בעיר. החלק הגדול של האזרחים הזרים בקטר הוא ממדינות דרום אסיה, אך יש גם תושבים רבים ממדינות ערב במזרח התיכון וממזרח אסיה. בעבר לא הותר לאזרחים שאינם קטרים לרכוש קרקע, אולם כיום אזרחים זרים רשאים לקנות אדמות במספר אזורים בדוחה.


== תחבורה ==
בעיר שוכן נמל התעופה הבינלאומי חמאד שהוא שדה התעופה הבינלאומי היחיד בקטר. שדה התעופה הוא בסיס הפעולה המרכזי ומושב ההנהלה של חברת התעופה הלאומית של קטר, קטר איירווייז (القطرية). הוא החליף ב-2014 את נמל התעופה הישן של העיר, אשר נסגר ועתיד להיהרס.
החל משנת 2006 רשת של אוטובוסים ציבוריים ומוניות מסודרות החלו לפעול ברחבי העיר.


== גלריה ==


== ערים תאומות ==
ברזיל ברזיליה, ברזיל
תוניסיה תוניס, תוניסיה (מ־1994)
ירדן עמאן, ירדן (מ־1995)


== ראו גם ==
מפרץ דוחה


== קישורים חיצוניים ==
דוחה, באתר אנציקלופדיה בריטניקה (באנגלית)
דוחה - ביקורת בטיחות בעיר
ברק רביד, בדוחא בונים גורדי שחקים וחולמים על אולימפיאדה, באתר הארץ, 15 באפריל 2008
אבי יששכרוף, מרגיש בבית: פרס הסתובב בשוק של דוחא, ובירך "סבאח אל-חיר", באתר הארץ, 30 בינואר 2007
צח בר-מנשה, ‏דוחא: ייחנך מתקן ספורט חדש של 290 אלף מ"ר, באתר גלובס, 25 בספטמבר 2005
אתר נמל התעופה של דוחה
כרמית וייס, ‏דוחה בירת קטאר - מנהטן בלב המדבר, באתר GoTravel


== הערות שוליים ==