לוני טונס (באנגלית: Looney Tunes, בתרגום חופשי: "צלילים פסיכיים") היא סדרת אנימציה אשר הופקה במקור לקולנוע על ידי אולפני האחים וורנר בין השנים 1930 ל-1969. לסדרה יצאו שתי סדרות המשך ושני סרטים.


== מאפיינים ==
רוב סרטוני לוני טונס הם סרטונים קצרים מסוגת קומדיית פעולה בה שתי דמויות או יותר נאבקות זו בזו באמצעות מגוון רב של תכסיסים מסוכנים ואמצעים אלימים כגון פצצות. בדרך כלל יש דמות טובה ודמות רעה שמנסה לפגוע בדמות הטובה בשיטות מתוחכמות ואלימות, אך ניסיונות אלה מסוכלים פעם אחרי פעם או על ידי הדמות הטובה או על ידי מזל או תאונה שקורת לדמות הרעה. על אף שהדמות הרעה נפגעת פעם אחר פעם בדרכים שונות וקטלניות (כגון פגיעת קליע רובה, התפוצצות פצצה עליה, מעיכה תחת סלע כבד או נפילה מגובה רב) היא אף פעם לא מתה אלא הפגיעה מוצגת בצורה קומית מצחיקה.
אחד המאפיינים הידועים של סדרות לוני טונס הוא הופעה בלתי מובנת ופתאומית של הסדנים מתוצרת אקמי, הנופלים מן השמיים, מגובה רב, בתזמון מדויק על הדמויות הנכונות, זאת בהתאם להתנהגותם בפרק או בהתאם לפעולה כלשהי שביצעו. סדנים אלו, על פי רוב, היו משטיחים את הדמות שעליה נפלו.
עוד מאפיין בולט בסדרות לוני טונס, כמו בסדרות מצוירות אחרות, הוא היעדר הכללים הקבועים של חוקי המשיכה, וזאת במכוון. כך למשל, בהחלט ייתכן כי לאחר שייכרת חלק ניכר מהר גבוה, החלק שיקרוס מטה דווקא יהיה הגדול, שעדיין מחובר לקרקע, ואילו החלק המנותק שנותר, יישאר לרחף באוויר, כאשר הדמות הטובה, על פי רוב, תהיה על גביו. כמו כן, כאשר דמות נופלת מצוק כלשהו, היא תישאר עומדת באוויר ותיפול אך ורק לאחר שתביט למטה ותבין שאין מה שמחזיק אותה.


== עלילות טייני טון ==
 ערך מורחב – עלילות טייני טוןבאחת מסדרות המשנה של לוני טונס, הנקראת "טייני טונס", לומדות הדמויות באוניברסיטה של אקמי. המרצים באוניברסיטה זה הם הדמויות "בנות האלמוות" הקלאסיות, כגון באגס באני, דאפי דאק, אלמר פאד, טאז השד הטסמני, פורקי פיג ועוד דמויות מרכזיות נוספות.
התלמידים המרכזיים בסדרה הם הארנבים בסטר באני ובאבי באני, אשר נאלצו להתמודד בהרפתקאות מסמרות שיער עם הדמויות הרעות מונטנה מקס ומירה. כמו כן, הופיעו פלאקי הברווז ושמנתון החזיר.


== המופע של הלוני טונס ==
 ערך מורחב – המופע של הלוני טונססדרה זאת משודרת ב-Cartoon Network משנת 2011, והיא מציגה את באגס באני ודאפי דאק כשותפים לדירה, בשכונה שבה גרות כל הדמויות המרכזיות של הלוני טונס.


== סרטים ==
בשנות התשעים המאוחרות, נוצר הסרט "ספייס ג'אם", שבו הלוני טונס השתתפו יחד עם שחקן הכדורסל הפופולרי מייקל ג'ורדן. בנוסף, נוספו לסרט דמויות חדשות כגון סווקאמר הרשע, ששולט על פארק שעשועים מטורף, ולולה באני, שעוזרת לבאגס באני ולחבריו.
בשנת 2003 נוצר הסרט "לוני טונס: חוזרים לאקשן", שבו כל הדמויות של לוני טונס מוצגות בטכנולוגיה חדישה ובליווי כוכבים כגון סטיב מרטין, ברנדן פרייזר והת'ר לוקליר.


== מוצרים נוספים ==
במשך השנים יצאו קלטות וידאו ו-DVD הכוללים פרקים מתוך הסדרה. כמו כן, יצאו גם משחקי מחשב מצליחים, בין היתר המשחק "באגס באני ומכונת הזמן" ומשחק נוסף, בו מככב באגס באני לצידו של טאז וכן משחקים לקונסולות נוספות.
ניתן גם לרכוש דמויות ופסלונים של דמויות לוני טונס. החל מ-1998, דייוויד קרקוב הוא הפסל המורשה הבלעדי של אולפני וורנר ליצירת פסלים של הדמויות.


== רשימת דמויות הלוני טונס ==
באגס באני (Bugs Bunny) - באגס באני הוא הדמות הראשית ברוב המערכונים בסדרה. ארנב אפור וגבה קומה, המכבד כל אדם שהוא פוגש במשפט "מה נשמע, דוק?" (What's up Doc?) אופיו הוא טוב, אך הוא מתוחכם ונוטה לקונדסנות.
דאפי דאק (Daffy Duck) - ברווז עצבני שחור נוצה. דאפי, אשר אופיו הגס והקר כולל שחצנות, יומרנות, חמדנות ולעיתים אף סנוביות, הוא היריב המושבע של באגס באני, אם כי שניהם ביחסים טובים בדרך כלל. חברו הטוב ביותר של באגס.
פורקי פיג (Porky Pig) - חזיר עירוני ותמים, שסובל מבעיות גמגום קשות. ציטוטו המוכר הוא "זה הכל, חברים!".
אלמר פאד (Elmer Fudd) - צייד לא מוצלח שמנסה לצוד את באגס באני אך תמיד נכשל. נמוך וקרח ובעל מבטא דרומי.
יוסמיטי סם (Yosemite Sam) - קאובוי נמוך קומה עצבני וחמום מוח שתמיד נושא עליו נשק חם. זקנו אדום המגיע עד לרגליו ומכסה חלק גדול מפרצופו. מנסה ללא הצלחה לזכות במיליון דולר, לעיתים אף בדרכי מרמה.
טאז השד הטסמני (Tasmanian Devil) - שד טסמני (טורף כיס מהאי טסמניה) תוקפני שנע בצורת טורנדו מעגלית. טאז מופיע בעיקר בקטעים הקשורים לאוסטרליה. טאז שונא מים ומסוגל לאכול חיות רבות, כולל אריות.
לולה באני (Lola Bunny) - הגרסה הנשית של באגס באני ומושא אהבתו. לולה החלה את דרכה ב"ספייס ג'אם" ולאחר מכן הופיעה גם ב"בייבי לוני טונס" וב"המופע של הלוני טונס".
טינה רוסו דאק (Tina Russo Duck) - הגרסה הנשית של דאפי דאק. טינה החלה את דרכה ב"המופע של הלוני טונס" ואינה מפחדת לומר לאנשים את הדברים בפרצוף, להביך אותם ולהשפיל בלי רחם, כך שרבות מהדמויות להן היא פותחת את פיה הן למעשה עפר לרגליה.
רוד-ראנר (RoadRunner) - רוד-ראנר היא ציפור מהירה מסוג קוקייה רצנית, המעוררת כל פעם מחדש את תאבונו של וויל אי. קיוטי. רוד-ראנר אינה מדברת, וקריאתה הנודעת היא "ביפ ביפ!". תמיד מסכלת, ובקלות רבה, את מזימותיו של וויל אי. קיוטי, שהיא שיא תאוותו.
וייל אי. קיוטי (Wile E. Coyote) - זאב ערבות חום וערמומי שמנסה לצוד פעם אחר פעם את רוד-ראנר ולעיתים דמויות אחרות (כגון באגס באני). ווייל נוהג להשתמש בציוד מתוחכם (כולל קטפולטות, רקטות וחומרי נפץ) אותו הוא רוכש בדואר מאקמי, אך כל פעם מחדש רוד-ראנר מתחמקת בקלות רבה מהמלכודות שהוא מציב לה, ולאחר מכן, וויל אי. קיוטי נופל בעצמו למלכודות שהוא כשל בלטמון לה, וכתוצאה מכך נפצע.
טוויטי (Tweety) - קנרית ממין זכר. טוויטי הוא קנר קטן ובעל אופי של ילד מתוק, חמוד ואופטימי. גר בביתם של סבתא ושל סילבסטר, החתול המרושע שטוויטי הוא שיא תאוותו ומעורר את תאבונו. ציטוטו הנודע של טוויטי הוא "נדמה לי שראיתי חתול!" ("חתול" - דהינו סילבסטר).
סילבסטר החתול (Sylvester J. Pussycat) - חתול עצבני, שתמיד מנסה לאכול את טוויטי ונכשל בכך.
סילבסטר ג'וניור (Sylvester Junior) - בנו של סילבסטר, בחלק מהסרטים.
סבתא (Granny) - הבעלים של טוויטי וסילבסטר. אישה זקנה, רגועה וחכמה. בלשית במקצועה.
מרווין ממאדים (Marvin the Martian) - חייזר ממאדים שמנסה תמיד להשמיד או לכבוש את כדור הארץ ונכשל.
פוגהורן לגהורן (Foghorn Leghorn) - תרנגול אנושי ושמנמן שמדבר מאוד מהר, בכל משפט שלו הוא אומר " אני אומר, אני אומר". פוגהורן מלא מעצמו ובעל הערכה עצמית גבוהה, הוא פטפטן, עצלן ומתוחכם.
ספידי גונזלס (Speedy Gonzales) - עכבר מקסיקני בעל מבטא, שרץ מהר מאוד.
פפה לה פיו (Pepé Le Pew) - בואש צרפתי שמדבר דווקא כמאהב לטיני. בשל היותו בואש, חיה המדיפה ריח מסריח ונוראי עד להתפקע, אנשים דוחים אותו. מנסה לחזר ללא הצלחה אחרי פנלופה החתולה אותה הוא חושב בטעות לבואשת, שכן כשבחלק מהסרטים היא מתאהבת בו, הוא דוחה את חיזוריה. ב"תעלומות טוויטי וסילבסטר" מוצג דודנו של פפה, באחד הפרקים.
גוסמר (Gossamer) - מפלצת אדומה וגדולה. "במופע של הלוני טונס" אמו של גוסמר היא מכשפה הלגה, כמו כן היא גם חלק מלוני טונס. בסרטונים הרגילים הוא יציר של מדען.
מאגסי ורוקי (Mugsy & Rocky) - גנגסטר נמוך קומה ועוזרו שגבוה ממנו. הופיעו בעיקר כאויביו של באגס באני, ולעיתים כיכבו גם בסרטונים של דמויות אחרות (בעיקר רוקי), כמו דאפי דאק למשל.
היפטי הופר (Hippety Hopper) - גור קנגורואים שמוצג כאויבו של סילבסטר. סילבסטר מחשיב אותו תמיד לעכבר גדול. ב"תעלומות טוויטי וסילבסטר" הוא הופיע בין היתר כתחפושת של הבלש האוסטרלי.לא מוציא מילה מפיו.
ראלף הזאב וסם כלב הרועים (Ralph Wolf & Sam Sheepdog) זאב (הדומה בצורתו החיצונית לוויל אי קיוטי) תמיד מנסה לגנוב כבשים תחת עינו של סם. בתחילת כל סרטון שלהם מוצג שאלו המקצועות שלהם ובפועל הם חברים טובים.
הנרי נץ (Henery Hawk) נץ טורף תרנגולות צעיר שמנסה לצוד בכל פעם את פוגהורן לגהורן, ולעיתים משתף פעולה עם הכלב.
ביקי באזרד (Beaky Buzzard) עוף דורס מסוג קתרטס תרנגולי. לא חכם במיוחד.


=== זמן יצירה ===
דור ראשון – בינְס, בוֹסקוֹ, ברוּנוֹ, באדי, באגס באני, קוּקי, דאפי דאק, ראש ביצה, פְלאפי, גאבי גוֹט, גוּפּי גיר, הֶם ואֶקְס, האני, ליטְל קיטי, אוליבר אוֹוְל, פּיגי, פטוניה פיג, פורקי פיג, סניפְלְס, טוֹבסֶר, וילבּוּר
דור שני – בֶּבּיט וקאטְסְטֶלוֹ, ברניירד הכלב, ביקי בזארד, בּוֹבּוֹ ואֶלֶפֶנְט, סֶסיל הצב, צ'ארלי הכלב, קלוד החתול, קולונל שׁוּפְל, אלמר פאד, פוֹגְהוֹרְן לֶגְהוֹרְן, גוּפי גוֹפֶרְס, גוֹסְהאמֶר, סבתא, גרוּסוֹם קוֹרילה, הנרי הוּק, היפֶּטי הוֹפֶּר, היובי ובֶּרְטי, אינְקי, מרווין איש המאדים, הציפור מינה, פפה לה פיו, פנלופה החתולה, קְוֶנְטין קוֵיְל, רוד ראנר, סילבסטר החתול, זֶאוֹן החתול, שלושת הדובים, טוויטי, ווֹקי ווֹרְם, וייל אי. קאיוטי, וילוֹגְבּי הכלב, יוסמיטי סם
דור שלישי – קלייד באני, קְרוּשֶׁר, ראש ביצה ג'וניור, פריסקי פּאפּי, הקטור הבולדוג, האני באני, חוסה ומנואל, מארק אנטוני ופּאסיפוּט, מישׁיגֶן הצפרדע, מיס פּריסי, פיט פּוּמה, סֶם כלב הרועים וראלף הזאב, סְלוֹוְפּוֹקי רודריגז, ספידי גונזאלס, ספייק הבולדוג וצ'סטר הטרייר, סילבסטר ג'וניור, טאז השד הטסמני, הייזל המכשפה
דור אחרון – באסטר ובאבי באני, באני וקלוד (שתי דמויות המבוססת על בוני וקלייד), קולונל רימְפיר, קוּל-קֶט, קוֹרְנְבְּרֶד, שמנתון ח. חזיר, לולה באני, טינה רוסו דאק, מרלין העכבר הקסום, סֶקוֹנְד בננה, פלאקי דאק, המלכה טירי, מליסה.


== הדיבוב בישראל ==
הסרטונים המצוירים הקצרים תוצרת ארצות הברית היו היחידים שיצאה להם יותר מגרסה מדובבת אחת בישראל, ו"לוני טונס" היו היחידים בארץ שלא רק ששודרו יותר מפעם אחת, אלא גם עברו גלגולי דיבוב רבים (כי בדיבוב של סרטוני דיסני הקצרים בהשתתפות מיקי מאוס וחבריו, למשל, המדבבים שליהקה שפרירה זכאי נשארו באותו תפקיד לאורך כל שנותיה כבמאית הדיבוב המרכזית של סרטי דיסני בישראל, ואוהד שחר נשאר בתפקידו כמיקי מאוס גם לאחר פרישתה).
לאורך השנים השתתפו בדיבובים הרבים של הלוני טונס בישראל שחקנים ואמני במה רבים, בהם אוהד שחר, גל יוסיפוב, אבי פניני, יוני חן, שמעון כהן, מיכה אוזין סליאן, איציק סיידוף, ציפי מור, סיון שביט, שרית וינו אלעד, יהויכין פרידלנדר, שמחה ברבירו, יורם יוספסברג, אורנה כץ, תומר שרון, דור צויגנבום ועמי מנדלמן.
הגעתם של הלוני טונס ארצה התרחשה בתחילת שנות התשעים, עם הפצת קלטת וידאו ביתית בשם "סרטים מצוירים קלאסיים". הקלטת כללה סרטים מתקופת מלחמת העולם השנייה ועוד לפניה, שהזכויות עליהם פגו. הדיבוב בקלטת זו, פרי מלאכתם של יעקב שם טוב ואולפני "זינקו" שבבעלותו, התאפיין ברמה ירודה. בשל מוגבלויות טכניות בדיבוב, כאשר הדמויות דיברו בעברית, צוות ההפקה החליש לחלוטין את הקולות, ולעיתים העדיף להשאיר את הקולות בשפת המקור שלהן.
במקביל, בערוץ הילדים עלו המערכונים היותר מוכרים (מסוף שנות הארבעים והלאה) בגרסה עברית, פרי מלאכתם של אולפני "אולפנטו" (שנרכשו לאחר מכן על ידי אולפני אלרום) ובייחוד אוהד שחר, יוני חן ושרון כהן, שהשתתפו גם בדיבוב הדמויות.
עם זאת, בשנת 1997 הופקדה מלאכת הדיבוב של הסרט "ספייס ג'אם", בידי אולפני נלס שבבעלות המוזיקאי עוזי פוקס. ברוכבו על הצלחת הסרט, הפיק פוקס קלטות וידאו מדובבות עם המערכונים הקלאסיים. דיבוב הקלטות היה מאופיין בשיבושי תסריט ובהוספת חומר "מקורי" ו"ישראלי", כמו צירוף שירים ישראליים לסרטון כלשהו או אזכרתם בו. בשנת 2001 הפיקו אולפני נלס את הגרסה העברית לסרט "טוויטי מסביב לעולם", ובזאת נסתיימה התקשרותם עם האחים וורנר.
בשנת 2003 הופקד דיבוב הסרט "לוני טונס: חוזרים לאקשן" בידי אולפני וידאופילם אינטרנשיונל.
כמו גם, הוטל על האולפנים להפיק את הגרסה העברית ל"אוסף הזהב", מיזם השימור של סרטי לוני טונס הקלאסיים. האולפנים הפקידו את עמי מנדלמן, שכבר ביים את הסרט "טוויטי מסביב לעולם" בנלס והשתתף בדיבוב הסרטים "ספייס ג'אם" ו"חוזרים לאקשן", על בימוי סרטי "אוסף הזהב". הדיבוב הופק מ-2003 עד תחילת 2006, ולאחר שנחל כישלון חרוץ וגרר תגובות נזעמות מצד חובבי הסדרה הוותיקים בארץ, חדל מלהיות מופק, וכך נותרו עשרות סרטים שלא דובבו לעברית. ככל הנראה, כישלון ה-DVD נבע מכיוון שהדיבוב הושקע בקושי, בדיחות רבות בשפת המקור נהרסו כמעט לחלוטין, והשירים לא תורגמו לעברית, דבר שנגרם ככל הנראה מבעיות בתקציב של צוות המתרגמים.[דרוש מקור]ב-2008, דובבו פרקים נוספים. הדיבוב הופקד שוב פעם בידי וידאופילם אינטרנשיונל ובוים על ידי מנדלמן, שגם גילם כמעט את כל הדמויות לבדו, כמחווה למל בלאנק. הפרקים האלה דובבו לערוץ ג'וניור ושודרו כלקטים תחת השמות "באגס באני", "דאפי דאק", "רוד ראנר" וכדומה.
גלגול הדיבוב הנוכחי של הלוני טונס החל ביולי 2012, כאשר בערוץ הילדים שודר "המופע של הלוני טונס" (ראו לעיל) בדיבוב לעברית בערוץ הילדים. את הסדרה ביימה ותרגמה הפעם אפי בן ישראל ואת הדמויות גילמו שחקנים/מדובבים חדשים, כגון צביקה פורמן, סער בדישי, יובל סגל ורונית בקרמן. מרבית השחקנים הללו המשיכו ועבדו גם בסדרה "בייבי לוני טונס", שהופקה 10 שנים קודם לכן בארצות הברית, עם אותו הצוות ואותה המתרגמת בספטמבר 2012, גם כן בערוץ הילדים.


== קישורים חיצוניים ==
  אתר האינטרנט הרשמי של לוני טונס
לוני טונס, באתר אנציקלופדיה בריטניקה (באנגלית) לוני טונס, ברשת החברתית פייסבוק
 לוני טונס, ברשת החברתית טוויטר
 לוני טונס, ברשת החברתית אינסטגרם
רשימת דמויות מלאה של הלוני טונס(הקישור אינו פעיל)


== הערות שוליים ==