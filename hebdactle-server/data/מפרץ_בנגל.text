מפרץ בֶּנְגָל הוא מפרץ היוצר את החלק הצפון מזרחי של האוקיינוס ההודי. המפרץ, אשר נודע כגדול בעולם, המזכיר בצורתו משולש, גובל במזרח עם חצי האי המלאי, ובמערב עם הודו. בקצהו הצפוני של המפרץ נמצאות מערב בנגל ובנגלדש, ומכאן שמו. נקודותיו הדרומיות ביותר נמצאות בסמוך לסרי לנקה שבמערב ואיי אנדמן וניקובר שבמזרח.
רבים מנהרותיה של הודו זורמים ממערב למזרח ונשפכים במפרץ בנגל; בצפון, הגנגס, מגנה וברהמפוטרה, ובדרום מהנדי, גודברי, קרישנה וקברי. יער המנגרוביים, סנדרבנס, גדל בדלתה של נהרות הגנגס, ברהמפוטרה ומגנה, שכולם נשפכים כאמור למפרץ בנגל. נהר האייארוודי אשר במיאנמר זורם אף הוא למפרץ.
בין הנמלים הבנגלדשיים הראשיים שבמפרץ נמצאים נמלי צ'יטגונג ומונגולה. בין הנמליים ההודיים הראשיים נמצאים נמלי מדרס, וישקפטנם, קולקטה ופודוצ'רי.
חוף קוקס באזר המשתרע על פני כ-120 ק"מ בחלקו הצפון מזרחי של המפרץ מהווה אחת מרצועות החוף הטבעיות הארוכות בעולם. חופים אחרים לאורך המפרץ הם בקהלי, דיגהה, פורי, וולטייר ו"חוף המרינה" במדרס.
על האי צפון סנטינל חיים הסנטינלים, אחד השבטים המבודדים ביותר בעולם. 
ב-26 בדצמבר 2004 נפגעו החופים חלק ניכר מחופי המפרץ בנגל מגלי צונאמי שנגרמו עקב רעידת האדמה באוקיינוס ההודי, באזור סומטרה, אירוע הנחשב לאחד מאסונות הטבע הכבדים בתולדות האנושות.


== ראו גם ==
בנגל
איי טלפאטי הדרומיים


== קישורים חיצוניים ==
מפרץ בנגל, באתר אנציקלופדיה בריטניקה (באנגלית)