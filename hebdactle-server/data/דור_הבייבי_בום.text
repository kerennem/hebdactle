דור הבייבי בום (באנגלית: Baby boomer; ובסלנג Boomers) מתייחס לילידי תקופת ה"בייבי בום" שלאחר מלחמת העולם השנייה במדינות המערב ובעיקר בארצות הברית. גבולותיו של דור זה בארצות הברית נקבעו בהתאם לגל הילודה שבין 1 בינואר 1946 ו-31 בדצמבר 1964, דהיינו תקופה של 19 שנים. בסך הכול, נולדו כ-77 מיליון אמריקאים בשנים אלו. ישנן חלוקות משניות של הדור - לאלה שנולדו בשנים 1946–1955, ולכאלו שנולדו בשנים 1956–1964. למונח שימושים סוציולוגיים, דמוגרפיים וכלכליים.
ההגדרות לתחומי הדור מגוונות. ויליאם שטראוס וניל האו הגדירו בספרם "דורות", את הדור כקבוצת-הגיל שנולדה בין 1943 ל -1960, וכמי שהיו צעירים מכדי שיהיה להם זיכרון אישי של מלחמת העולם השנייה.
דור הבייבי בום הפך למונח מקובל, הן בקרב דמוגרפים ומדעני החברה והן בקרב משווקים אך בעיקר בתרבות הפופולרית.
הדור תואר לראשונה בעיתון ניו יורק פוסט בשנת 1951 כ"בום" של ילודה.
סביהם הטיפוסיים של בני דור הבייבי בום הם דור ה-GI; הוריהם היו הדור השקט. ילדיהם הם דור ה-X ודור ה-Y; נכדיהם הטיפוסיים הם דור ה-Z.


== רקע דמוגרפי ==
הגדרת דור הבייבי בום בארצות הברית נובעת מגודלו העצום - קרוב ל-77 מיליון בני אדם (בעת לידתם) (כ-45 אחוזים מהאוכלוסייה הממוצעת בשנות החמישים) - אל מול הדור שקדם לו - הדור השקט - ילידי 1926–1945, שמנה בתקופת היוולדו כ-49 מיליון. למרות ההגדרה הרווחת לפיה תחילתו של הדור בשנת 1946, העלייה בילודה החלה כבר בתחילת מלחמת העולם השנייה (סביב 1940) בעקבות עלייה במספר הנישואין, שהחלה כבר בסוף שנות השלושים, עם היציאה מהשפל הגדול. שיעור הילודה ב-1936 היה 18.4, וב-1942 עלה ל-22.2, עד לשיא ב-1957 - 25.3.
מספר הלידות בארצות הברית שהיה ב-1940 כ-2.5 מיליון, טיפס ל-3.4 מיליון ב-1946, עבר את רף ה-4 מיליון ב-1954 והגיע לשיא של 4.3 מיליון ב-1957, לאוכלוסייה בת 170 מיליון. גם שיעור הפריון הגיע לשיאו ב-1957 - 3.77 ילדים לאישה. מאז החל מספר הלידות לרדת, ו-1964 הייתה השנה האחרונה בשנות השישים שבה נולדו מעל 4 מיליון. ב-1972 ירד שיעור הפריון ל-2.01, עם 3.26 מיליון לידות בלבד. לשם השוואה, מספר הלידות בארצות הברית ב-2018 היה כ-3.8 מיליון בלבדגם כיום דור הבייבי בום הוא גדול בהיקפו ומונה נכון ל-2020 כ-74 מיליון בני אדם המהווים כ-22 אחוזים מאוכלוסיית המדינה.


== זהות תרבותית ==
הדור מזוהה עם דחייה או הגדרה מחודשת של ערכים מסורתיים.
הדור מזוהה עם תרבות של שפע בכל תחומי החיים - הם היו הראשונים שגדלו עם טלוויזיות בביתם, והיו עדים לכניסת המצאות רבות בתחומי הטכנולוגיה לבית הממוצע. בכל רחבי העולם, ומשני צדי מסך הברזל, בני הדור חלקו אותם התחביבים והכירו את אותה התרבות: בשנות החמישים של המאה ה-20 יכלו לראשונה אנשים במיקומים גאוגרפיים שונים לראות אותן ההצגות, להקשיב לאותן החדשות ולצחוק מאותן הבדיחות. בארצות הברית סדרות טלוויזיה כמו "השאר זאת לביוור" ו"אבא יודע הכי טוב" הציגו משפחות אידיאליות. בהמשך, צפו בשידורי חדשות ממלחמת וייטנאם, בהתנקשויות בג'ון פיצג'רלד קנדי, במרטין לותר קינג וברוברט קנדי, במרוץ לחלל ובפרשות אחרות הקשורות במלחמה הקרה, וכשרובם היו הורים לילדים בעצמם, בהתפרקות הגוש המזרחי ונפילת חומת ברלין. מאז שנות ה-80, נהפך הדור ליותר שמרן.
ילידי דור הבייבי בום מצאו שהמוזיקה שלהם, לרוב מוזיקת רוק אנד רול, הייתה ביטוי לזהות של הדור שלהם. הרדיו-טרנזיסטורים היו מכשירים ניידים אישיים שאפשרו למתבגרים להקשיב לביטלס ולמוזיקת המוטאון, אשר היו פופולריים פחות בקרב הוריהם, בני הדור שקדם למלחמת העולם השנייה.


== בכלכלה ==
בני הדור הביאו בעצם היוולדם שינוי דמוגרפי וכלכלי שכולל בעיקרו עלייה תלולה באחוז הצעירים באוכלוסייה, שהתבטאה במעבר לכלכלת שפע וצריכה בשנות החמישים והשישים.
בשנים האחרונות החלו ילידי דור הבייבי בום לצאת לגמלאות, ולתופעה זו השפעה על משקי מדינות המערב, ובעיקרה עלייה ניכרת באחוז הקשישים והגמלאים, שצפויה להתבטא במלואה עד 2030, כאשר יעבור אחוז הפנסיונרים בארצות הברית את רמת 20 האחוזים (לעומת כ-14 אחוזים ב-2018). לעלייה זו, מעבר להזדקנות האוכלוסייה, יש השפעה מכרעת גם על שיעורי התמותה.


== אישים בולטים שמזוהים עם דור הבייבי בום ==
אישים אמריקאים בולטים אשר השיוך שלהם לקבוצה הדמוגרפית "דור הבייבי בום" התפרסם במקורות מהימנים בולטים:

סטיב ג'ובס (1955–2011), איש עסקים ויזם אמריקאי ממייסדי חברת אפל. ג'ובס נחשב לאחד מחלוצי המחשוב האישי.
ביל גייטס (נולד ב-1955), איל עסקים, מתכנת ופילנתרופ אמריקאי. ידוע בעיקר כמייסד הראשי של חברת מיקרוסופט.בנוסף לכך, ארבעה נשיאים אמריקאים מזוהים עם "דור הבייבי בום":

ביל קלינטון (נולד ב-1946), נשיאה ה-42 של ארצות הברית בשנים 1993–2001.
ג'ורג' ווקר בוש (נולד ב-1946), נשיאה ה-43 של ארצות הברית בשנים 2001–2009.
ברק אובמה (נולד ב-1961), נשיאה ה-44 של ארצות הברית בשנים 2009–2017.
דונלד טראמפ (נולד ב-1946), נשיאה ה-45 של ארצות הברית בשנים 2017–2021.אישים לא-אמריקאים בולטים אשר השיוך שלהם לקבוצה הדמוגרפית "דור הבייבי בום" התפרסם במקורות מהימנים בולטים:

טים ברנרס-לי (נולד ב-1955), מהנדס ומדען מחשבים אנגלי אשר נודע כממציא של ה-World Wide Web.‏
דיאנה, הנסיכה מוויילס (1961–1997), אשתו הראשונה של צ'ארלס, הנסיך מוויילס מ-1981 עד לגירושיהם ב-1996, ואמם של היורש השני והשישי בסדר הירושה לכתר הבריטי. בין נישואיה לנסיך מוויילס ועד מותה בתאונת דרכים הייתה דיאנה אחת הדמויות הציבוריות המוכרות, המצולמות והאהובות ביותר בממלכה המאוחדת ובעולם.
		
		
		
		
		
		
		


== ראו גם ==
OK Boomer


== הערות שוליים ==