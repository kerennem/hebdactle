שלפוחית השתן היא איבר שרירי דמוי שק הממוקם באגן הירכיים מאחורי עצם החיק אשר מאחסן את השתן המסונן מהדם בכליות. היא קיימת אצל חלק מחסרי חוליות ורוב החולייתנים. אצל חולייתנים היא קיימת בכל המינים פרט למספר מיני דגים ולטאות, חסרי לסתות וכל המינים של עופות (פרט ליען).
שלפוחית השתן עשויה שלוש שכבות: הפנימית ביותר היא קרום רירי בעל קפלים הגורם לשלפוחית השתן לגדול בעת הצטברות שתן. השכבה האמצעית עשויה שרירים אורכיים רבים האחראים לשחרור השתן בדרך של משוב חיובי, כלומר מהתכווצות אחת נגרמת התכווצות נוספת, וכך השרירים יתכווצו עוד ועוד עד לסיומה המוצלח של הפעולה עד תומה. השכבה החיצונית של השלפוחית מכוסה בחלקה העליון שכבת צפק ובשאר השטח בעטיפה סיבית.
השתן מגיע אל השלפוחית דרך השופכנים היוצאים מן הכליות. שחרור השתן מהשלפוחית נשלט על ידי סוגר שצמוד לחלקה העליון של השופכה.


== הבדלים בין המינים ==
ישנם הבדלים  בין גברים לנשים בצורה, בגודל ובמיקום של שלפוחית השתן והשופכה בגלל מיקום וגודל איברי המין. אצל נשים, שלפוחית השתן נמצאת באזור נמוך יותר באזור האגן, לפני הנרתיק והרחם ומאחורי עצם החיק, ואילו אצל הזכר היא ממוקמת גבוה יותר, מעט מעל עצם החיק.
אצל הגברים אורך השופכה נע בין 15 ל-25 סנטימטר, והיא עוברת דרך בלוטת הערמונית ולאורך הפין עד לפתח השופכה בעטרה. אצל הנשים אורך השופכה הוא 3-4 סנטימטר בלבד, היא אינה עוברת דרך שום איבר מין, וסופה בפתח השופכה, הממוקם מעל הנרתיק.  


== ראו גם ==
מערכת השתן
סרטן שלפוחית השתן
שחפת נגד סרטן שלפוחית השתן
בלט השלפוחית


== קישורים חיצוניים ==
שלפוחית השתן, באתר אנציקלופדיה בריטניקה (באנגלית)