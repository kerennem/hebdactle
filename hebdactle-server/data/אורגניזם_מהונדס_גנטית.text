אורגניזם מהונדס גנטית (באנגלית: Genetically modified organism, או בקיצור: GMO) הוא כל אורגניזם שהחומר הגנטי שלו שונה באופן מלאכותי באמצעות הנדסה גנטית על מנת שיהיה בעל מאפיינים שונים, כגון צבע, גודל, וכיוצא בזה. ההגדרה המדויקת של אורגניזם מהונדס גנטית, ואיזה תהליך מהווה הנדסה גנטית נתונה למחלוקת. ההגדרה הנפוצה ביותר היא אורגניזם ששונה באופן ש"לא מתרחש באופן טבעי בתהליך הזדווגות, או כתוצאה מתהליך שחלוף טבעי". לאורך השנים מגוון רחב של אורגניזמים שונו באמצעות הנדסה גנטית - מחיות ועד לצמחים ומיקרואורגניזמים. הגנים המהונדסים מועברים בתוך אותו המין, ממין למין (יצירת אורגניזמים מהונדסים) ואפילו מממלכה לממלכה. ניתן בתהליך של הנדסה גנטית להוסיף, וגנים אנדוגנים ניתן לשפר, לשנות, או אפשר לבצע עליהם נוקאאוט גנטי.
שימוש בהנדסה גנטית לשינוי אורגניזמים נעשה בדרך כלל למטרות מדעיות או כלכליות. לדוגמה, במקרה של צמחים, צמחים מהונדסים גנטית יהיו לרוב עמידים בפני חומרי הדברה ומזיקים.
הנדסה גנטית הוא נושא שנוי במחלוקת כשלעצמו. הנדסה גנטית בתחום החקלאות הוא נושא אשר במיוחד שנוי במחלוקת בארצות הברית, באיחוד האירופי, ובמספר מדינות נוספות. התומכים בביצוע הנדסה גנטית טוענים שבאופן זה מושגת התקדמות רבה בתחום החקלאות (למשל, הגדלת הסיבולת של מיני צמחים מסוימים למחלות מסוימות או למצב בו יש מחסור במים, הגדלת ערך החומרים המזינים של האורגניזמים, או הפחתת עלות הייצור שלהם). המתנגדים בדרך כלל טוענים שעלולים להיות השפעות בלתי צפויות ובלתי הפיכות על הסביבה לשחרור של אורגניזמים מהונדסים גנטית.


== היסטוריה ==
בני האדם בייתו צמחים ובעלי חיים עוד בסביבות 12,000 לפנה"ס, תוך שימוש בתהליך ברירה מלאכותית (בניגוד לתהליך ברירה טבעית). פיתוחים שונים שבוצעו בתחום הגנטיקה במחצית השנייה של המאה ה-20 אפשרו לבני האדם להתחיל לשנות באופן ישיר את ה-DNA של אורגניזמים וכתוצאה מכך גם את הגנים של אורגניזמים. בשנת 1972 יצר הביוכימאי היהודי-אמריקני פול ברג את מולקולת ה-DNA הראשונה שנוצרה במעבדה כתוצאה מצירוף מקטעי DNA מווירוס הקיים אצל קופים עם הנגיף בקטריופאג' למדא.
הרברט בויר וסטנלי כהן היו הראשונים שיצרו אורגניזם מהונדס גנטית בשנת 1973.
ב-1974 יצר החוקר הגרמני רודולף יאניש עכבר מהונדס גנטית על ידי הכנסת DNA זר שהשתלב ב-DNA של עוברי עכבר בשלב מוקדם, מה שהופך אותו לחיה הטרנסגנית הראשונה בעולם. עם זאת, לקחו עוד שמונה שנים לפני שהעכברים הטרנסגניים שפותחו העבירו את הטרנסגנים שלהם לצאצאיהם.
בעלי החיים המהונדסים הראשונים הופקו בשנת 1985, וב-1987 החיה הראשונה בהיסטוריה (עכבר) סינתזה חלבונים מהונדסים בחלב שלה.
בשנת 1983 החוקרים הבריטים מייקל ביוון, ריצ'רד פלאבל ומרי צ'ילטון פיתחו את הצמח הראשון בעולם אשר הוא מהונדס גנטית.
בשנת 1982 הופק לראשונה יבול מהונדס גנטית - טבק עמיד לאנטיביוטיקה. סין הייתה המדינה הראשונה שהחלה לעסוק במסחור צמחים מהונדסים גנטית, כאשר פותח בשנת 1992 בסין טבק עמיד לווירוסים. בשנת 1994 קיבלה חברת Calgene אישור מסחרי למכור עגבניות מסוג Flavr Savr , אשר היו פריט המזון המהונדס גנטית הראשון בהיסטוריה. כמו כן, בשנת 1994, האיחוד האירופי אישר טבק אשר הונדס גנטית כך שיהיה עמיד בפני קוטל העשבים bromoxynil, מה שהפך אותו ליבול המהונדס גנטית הראשון באירופה. תפוחי אדמה עמידים לחרקים הפכו זמינים בארצות הברית ב-1995. וב-1996 שש מדינות והאיחוד האירופי נתנו אישור לגידול מסחרי של 8 סוגי יבולים שונים אשר היו מהונדסים גנטית.
החיה המהונדסת גנטית הראשונה שהפכה זמינה מסחרית הוא הדג GloFish, אשר הוא דג זברה עם גן פלואורסצנטי שגורם לו לבהוק בחושך תחת אור אולטרה סגול. ה-GloFish החל להימכר בארצות הברית ב-2003. בשנת 2015 דג הסלמון המהונדס גנטית, סלמון אקווה-אדוונטג' הפך לחיה הראשונה המהונדסת גנטית בהיסטוריה שאושר למכור אותה כפריט מזון. האישור הוא לדגים שגודלו בפנמה ונמכרים בארצות הברית. הדג הונדס גנטית כך שיגדל במהירות כפולה מסלמון רגיל שגדל בחוות דגים.


== ראו גם ==
הנדסה גנטית
מזון מהונדס גנטית


== קישורים חיצוניים ==

אורגניזם מהונדס גנטית, באתר אנציקלופדיה בריטניקה (באנגלית)