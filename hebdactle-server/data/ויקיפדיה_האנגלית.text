ויקיפדיה האנגלית (באנגלית: English Wikipedia) היא הגרסה בשפה האנגלית של אנציקלופדיית האינטרנט החופשית ויקיפדיה, המנוהלת ומתופעלת בידי קרן ויקימדיה. ויקיפדיה זו היא הראשונה והגדולה מבין כלל הוויקיפדיות. החומר שנכתב עבור ויקיפדיה מציית לרישיון ה-CC-BY-SA. ויקיפדיה האנגלית נוסדה ב-15 בינואר 2001 והגיעה לשני מיליון ערכים בספטמבר 2007, ולארבעה מיליון ביולי 2012. ב-1 בנובמבר 2015 נחצה הרף של חמישה מיליון ערכים. ב-23 בינואר 2020 נחצה הרף של שישה מיליון ערכים, המהווים 11.6% מכלל הערכים בוויקיפדיות בשפות השונות. חלק יחסי זה יורד בהתמדה בשל התפתחות ויקיפדיות בשפות השונות. נכון לינואר 2020 רמת העומק שלה היא 989 והיא הוויקיפדיה הראשונה ברמת העומק, מבין כל הויקיפדיות המכילות מעל 50 אלף ערכים.
נכון ל-25 ביוני 2022 ישנם בוויקיפדיה האנגלית 6,523,885 ערכים.


== מקומה בין הוויקיפדיות ==
ויקיפדיה האנגלית הייתה המהדורה הראשונה של ויקיפדיה ועד היום היא הגדולה ביותר בהיקפה ביחס לשאר מהדורות ויקיפדיה בשפות האחרות. בוויקיפדיה האנגלית גובשו לראשונה מוסכמות, מדיניות ומאפיינים אשר אומצו בהמשך על ידי מהדורות אחרות של ויקיפדיה. גם ויקיפדיה האנגלית אימצה חלק מהמאפיינים שלה מוויקיפדיות אחרות, בפרט מוויקיפדיה הגרמנית. אלה כוללים את "ערכים מומלצים", מדיניות נקודת המבט הנייטרלית, תבניות הניווט, מיון של ערכים "קצרמרים" לתת קטגוריות, מנגנונים להשגת רזולוציה כגון תיווך ובוררות, ושיתופי פעולה שבועיים.
גם מבחינה תוכנית קיימת ירושה מוויקיפדיה האנגליות לויקיפדיות אחרות ולהפך. ערכים רבים בשפות רבות נוצרו על בסיס תרגום של הערך האנגלי, בפרט בשפות שרבים מדובריהן דוברים גם אנגלית.
רבים מהמשתתפים הפעילים בקרן ויקימדיה ומפתחי תוכנת המדיה-ויקי אשר עליה פועלת ויקיפדיה הם משתמשים בוויקיפדיה האנגלית.
בהשוואה שנערכה על ידי כתב העת המדעי Nature ב-2005 ל-42 ערכים מדעיים שונים בוויקיפדיה האנגלית ובבריטניקה התגלה שאין פערים מהותיים מבחינת דיוק. הבדיקה הגיעה למסקנה שבוויקיפדיה היו בממוצע כ-4 אי-דיוקים בכל ערך מדעי, בעוד שבבריטניקה היו בערך שלושה אי-דיוקים.


== משתמשים ועורכים ==
ויקיפדיה האנגלית מושכת גם משתמשים ועורכים רבים אשר אנגלית איננה שפת אמם, בעיקר משום שאנגלית נמצאת בשימוש בהיקף נרחב כשפה שנייה, וזו אחת הסיבות שוויקיפדיה האנגלית היא כיום המהדורה הגדולה ביותר של ויקיפדיה. גם קוראים ששפת אמם איננה אנגלית, מחפשים לעיתים מידע בוויקיפדיה האנגלית במקום בוויקיפדיה בשפתם, משום שוויקיפדיה האנגלית מכילה לרוב את המידע המקיף ביותר.
מאמר שפורסם ב-Technology Review של MIT ב-2013 תחת הכותרת "The Decline of Wikipedia" ציין שמאז 2007 ויקיפדיה האנגלית איבדה שליש מהעורכים הפעילים. ב-1 במרץ 2014 פרסם שבועון החדשות האקונומיסט מאמר שכותרתו "העתיד של ויקיפדיה" אשר כלל ניתוח למגמות שונות על סמך נתונים שפורסמו על ידי קרן ויקימדיה, לפיהם "מספר העורכים במהדורה האנגלית ירד בשליש במהלך שבע השנים האחרונות". לטענת המחקר שיעור הנטישה של עורכים ותיקים במהדורה האנגלית היה משמעותי יותר בהשוואה לזה של מהדורות ויקיפדיה בשפות אחרות. כמו כן צוין במאמר של האקונומיסט כי מספר התורמים עם ממוצע של 5 עריכות או יותר לחודש היה קבוע יחסית מאז 2008 עבור מרבית המהדורות של ויקיפדיה. צוין גם כי מספר העורכים הפעילים בוויקיפדיה האנגלית היה בשיא בשנת 2007 כאשר היו פעילים באתר בסביבות 50,000 עורכים, וכי מספר זה צנח לכ-30,000 עד תחילת 2014. אם נטישת העורכים הוותיקים תימשך באותה המגמה של כ-20,000 בתקופה של 7 שנים, עד 2021 יהיו בוויקיפדיה האנגלית רק 10,000 עורכים פעילים. לעומת זאת, מניתוח המגמות שפורסמו ב"אקונומיסט" עולה שבמרבית המהדורות האחרות של ויקיפדיה כמות העורכים הפעילים נשארת פחות או יותר זהה לאורך זמן. במאמר באקונומיסט לא צוין למה דווקא כמות העורכים הפעילים בוויקיפדיה האנגלית נמצא בדעיכה מהותית או מה נעשה בויקיפדיות בשפות האחרות שתרם לכך שכמות העורכים הפעילה בהן לא דעכה באופן מהותי לאורך זמן.


== אבני דרך ==
15 בינואר 2001 - השקת הוויקיפדיה האנגלית
16 בינואר 2001 - נוצר הדף הראשון במרחב הערכים
16 בינואר 2003 - נכתב הערך ה-100,000
2 בפברואר 2004 - נכתב הערך ה-200,000
7 ביולי 2004 - נכתב הערך ה-300,000
20 בנובמבר 2004 - נכתב הערך ה-400,000
18 במרץ 2005 - נכתב הערך ה-500,000
18 ביוני 2005 - נכתב הערך ה-600,000
25 באוגוסט 2005 - נכתב הערך ה-700,000
1 בנובמבר 2005 - נכתב הערך ה-800,000
4 בינואר 2006 - נכתב הערך ה-900,000
1 במרץ 2006 - נכתב הערך המיליון
24 בנובמבר 2006 - נכתב הערך ה-1,500,000
1 באפריל 2007 - 4,000,000 משתמשים רשומים
9 בספטמבר 2007 - נכתב הערך ה-2,000,000
12 באוגוסט 2008 - נכתב הערך ה-2,500,000
10 אוגוסט 2009 - 500,000 קטגוריות
17 באוגוסט 2009 - נכתב הערך ה-3,000,000
12 דצמבר 2010 - נכתב הערך ה-3,500,000
13 יולי 2012 - נכתב הערך ה-4,000,000
25 אפריל 2014 - נכתב הערך ה-4,500,000
1 בנובמבר 2015 - נכתב הערך ה-5,000,000
28 באוקטובר 2017 - נכתב הערך ה-5,500,000
24 בינואר 2020 - נכתב הערך ה-6,000,000


== ראו גם ==
ויקיפדיה באנגלית פשוטה


== קישורים חיצוניים ==

 אתר האינטרנט הרשמי של ויקיפדיה האנגלית (באנגלית) ויקיפדיה האנגלית, ברשת החברתית פייסבוק
 ויקיפדיה האנגלית, ברשת החברתית טוויטר
 ויקיפדיה האנגלית, ברשת החברתית אינסטגרם