ראג'סטאן (Rājasthān; राजस्थान; להאזנה (מידע • עזרה)) היא מדינה בצפון-מערב הודו, הגדולה בשטחה מכל מדינות הודו. היא גובלת במערב בפקיסטן, בדרום-מערב בגוג'ראט, בדרום-מזרח במאדהיה פרדש, בצפון-מזרח באוטר פרדש ובהריאנה ובצפון בפנג'אב.


== אטימולוגיה ==
משמעות השם הוא מדינת המלכים, המילה ההודית (בסנסקריט) רָאגָ'ה (Raja) פירושה מלך. בחירת השם נובעת מריבוי השליטים המקומיים הקרויים רג'פוטים, כלומר, בני מלכים (סנסקריט, ראג'ה=מלך, פוטרה=בן).


== היסטוריה ==
בזמן העת העתיקה הייתה ראג'סטאן חלק מרכזי מתרבות עמק האינדוס. במהלך המאה ה-16 היו מאבקים בין השלטון המקומי לכוחות אסלאמיים, אם כי לבסוף מרבית השליטים המקומיים הכירו בשלטון האסלאמי שנודע בשם האימפריה המוגולית ונהיו מצביאים בשירות הקיסרים. עם היחלשותה של האימפריה בתחילת המאה ה-18, שליטי ראג'סטאן החלו להפגין עצמאות מהאימפריה, אף כי רשמית נותרו בעלי דרגות (מנסבדרים) בשירותה. בהמשך, השטח היה נתון להשפעה גוברת של האימפריה המראטהית. האימפריה הבריטית השתלטה על האזור האזור בשנת 1818. במהרה התפתחו יחסים סוזרניים, כאשר ניתנה לשליטים באזור ראג'סטאן מידה מסוימת של אוטונומיה.


== גאוגרפיה ==
רוב שטח המדינה מישורי או גבעות נמוכות, ובחלקה הצפוני והמזרחי משתרע מדבר תאר הגדול.


== דמוגרפיה ==
נכון למפקד האוכלוסין שנערך בשנת 2011, גרים במדינה כ-68,548,437 תושבים. השפה הרשמית והדומיננטית היא הינדית (91% מהדוברים, נכון לשנת 2001). לאחריה ישנן השפות פנג'אבי ואורדו.
בבירת ראג'סטאן, ג'איפור, חיים 2.7 מיליון תושבים. ערים חשובות אחרות הן ג'ודפור, קוטה, אודאיפור, ביקאנר, ג'איסלמר, פושקר ומאונט אבו.


=== דתות ===
נכון למפקד האוכלוסין משנת 2011:

הינדואיזם- 88.49%
אסלאם- 9.07%
סיקיזם- 1.27%
ג'ייניזם- 0.91%
נצרות- 0.14%
בודהיזם- 0.02%
אחר- 0.006%
אתאיזם- 0.001%


== פוליטיקה וממשל ==
שתי המפלגות הדומיננטיות במדינה הן מפלגת העם ההודית והקונגרס הלאומי ההודי. בפרלמנט החד-ביתי חברים כ-200 נציגים.


== חינוך ==
בשנים האחרונות הממשל מנסה לפעול על מנת לשפר את החינוך. במדינה פועלים כ-55,000 בתי ספר יסודיים,7,400 בתי ספר תיכוניים, 9 אוניברסיטאות ויותר מ-250 מכללות. במדינה לומדים כ-11,500 סטודנטים להנדסה בכ-41 מכללות.


=== אוריינות ===
בעשורים האחרונים שיעור האוריינות ברג'סטאן גדל באופן משמעותי. בשנת 1991, שיעור האוריינות של המדינה עמד על כ-38.55% (54.99% בקרב הגברים ו -20.44% בקרב הנשים). בשנת 2001, שיעור האוריינות עלה ל -60.41% (75.70% בקרב הגברים ו-43.85% בקרב הנשים). זוהי הייתה הקפיצה הגבוהה ביותר באחוז האוריינות שנרשמה במדינות הודו. במפקד של שנת 2011, שיעור אוריינות עמד על כ-67.06% (80.51% מהגברים ו-52.66% מהנשים). אף על פי ששיעור האוריינות של המדינה נמוך מהממוצע הארצי (שעומד על כ-74.04%), ולמרות ששיעור האוריינות הנשי הוא הנמוך ביותר במדינה, המדינה זכתה לשבחים על מאמציה והישגיה בהעלאת שיעורי האוריינות.


== קישורים חיצוניים ==

 אתר האינטרנט הרשמי של ראג'סטאן
גולן לובנוב‏, רג'סטאן: תמצית הודו כולה, באתר וואלה!‏, 13 ביולי 2018
ראג'סטאן, באתר אנציקלופדיה בריטניקה (באנגלית)