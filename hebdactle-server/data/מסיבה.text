מסיבה היא אירוע חברתי, שאמור לשעשע ולענג את המשתתפים בו. לעיתים יש לו משמעויות דתיות, תרבותיות או עונתיות, אך המונח "מסיבה" מתייחס להיבט החברתי של ההתכנסות.
קיים קשר בין מסיבות לבין חגיגות וחגים דתיים או תרבותיים, אבל מסיבות נערכות בדרך כלל על ידי גורמים פרטיים או מסחריים והן לרוב לא-פורמליות. כמעט כל אירוע או עילה יכולים לשמש כ"סיבה למסיבה". בתרבויות מסוימות נהוג אף להפוך את טקס האשכבה במותו של אדם למסיבה, על מנת לעודד את קרובי המת. בדרך כלל נערכות מסיבות לרגל ימי הולדת, חתונות, ימי שנה, מסיבת רווקים, נישואים ויום נישואים. לעיתים נערכות מסיבות בעסקים המיועדים לכך - מועדונים ודיסקוטקים - אך לעיתים נערכות ומאורגנות מסיבות באופן פרטי או תחת כיפת השמיים.


== סוגי מסיבות ==

מסיבת יום הולדת - מסיבה שנועדה לחגוג את יום השנה להולדתו של אדם. מסיבות יום הולדת נחגגות בתרבויות רבות. האורחים מביאים לעיתים מתנות לאדם החוגג את יום הולדתו. בתרבויות מערביות לעיתים מקשטים את המיקום בו נערכת המסיבה בבלונים וסרטים צבעוניים, ומוגשת עוגת יום הולדת ועליה נרות דולקים שהאדם החוגג את יום הולדתו נוהג לכבות תוך הבעת משאלה. בשלב זה נוהגים האורחים לשיר לאדם שירי יום הולדת (כגון "יום הולדת שמח") ולברך אותו בברכות (כגון "עד מאה ועשרים"). בימי הולדת מיוחדים, כגון בר מצווה (חגיגת גיל 13) ובת מצווה (גיל 12) ביהדות, או Sweet Sixteen (גיל 16), נערכות לרוב מסיבות גדולות וחגיגיות יותר מאשר בימי הולדת אחרים.
מסיבת בר מצווה - מסיבה הנועדה לחגוג את הגעתו של החוגג לבגרות. טקס בר מצווה נערך לנער שהגיע לגיל שלוש עשרה שנה ויום אחד.
מסיבת חנוכת בית - מסיבה לרגל כניסה רשמית לבית או מקום חדש. מנהג חניכה זה רווח בתרבויות רבות, להבעת שמחה על המאורע, וכדי להציג את הבית החדש לחברים, ולעיתים גם כהזדמנות לתת מתנות. המתנות כוללות לרוב אביזרים לבית החדש (כגון עציץ, אגרטל או תמונה ממוסגרת) או דבר מה עבור המסיבה (כמו בקבוק יין, זר פרחים או מצרכי מזון). ביהדות נכללים לעיתים מנהגים נוספים במסיבת חנוכת בית, כגון קביעת מזוזה.
מסיבת קוקטייל - מסיבה בה מוגשים קוקטיילים כמשקאות. לעיתים נהוגה שעת מסיבה כזו לפני חתונות, כאירוע קבלת פנים. נשים נוהגות לעיתים ללבוש למסיבות אלו "שמלות קוקטייל". לעיתים נהוגה במסעדות ופאבים "שעת קוקטייל" או "Happy hour", לרוב בין השעות 4 - 6 אחר הצהרים, בהן מוגשים משקאות חריפים בהנחה משמעותית.
מסיבת רחוב - אירוע-חוצות המוני, המתקיים ברחוב. מסיבות הרחוב מתאפיינות בדרך כלל בכמות גדולה של חוגגים היורדים אל הרחוב, שנחסם לתנועה למשך המסיבה; וחוגגים במוזיקה, ריקודים ואינטראקציה חברתית. במקרים רבים עסקים מקומיים מצטרפים ליוזמות מסוג זה ומאפשרים הופעות או משמיעים מוזיקת ריקודים ברחבת הכניסה אליהם.
מסיבת פרידה או פרישה - מסיבה הנערכת עבור אדם הפורש או מסיים את תפקידו במקום עבודתו, או עבור פרידה מחברים או קרובים העוזבים את מקום המגורים או הלימודים.
מסיבת סיום - נערכת לרגל סיום תקופת לימודים או קורס, עבור כלל משתתפיו.
נשף בית ספר (Prom) - מסיבה הנערכת במסגרת בית הספר עבור תלמידיו, במיוחד בתקופת בית הספר התיכון. בנשפים הנהוגים בארצות הברית וקנדה, בני הנוער נוהגים ללבוש שמלות ערב או חליפות פורמליות. לעיתים קרובות נהוג לקיים נשף בית ספר חגיגי לרגל סיום הלימודים בבית הספר התיכון.
מסיבת תה - מסיבה הנהוגה בתרבויות אנגלו-אמריקאיות כפגישה חברתית פורמלית לשעת תה וארוחת ביניים קלה בשעות אחר הצהרים. במסיבות אלו נערך שולחן מקושט ומשתמשים בכלי הגשה יוקרתיים ותואמים כגון ספלי תה קטנים מפורצלן וכלי כסף עדינים. במסיבה מוגשים בנוסף לתה גם משקאות חמים אחרים וכן כריכים קטנים וסקונס (סוג של מאפה) עם חמאה או ריבה.
מסיבת רווקים - מסיבה שנערכת לכבוד רווק זמן קצר לפני טקס הנישואים, בה חוגגים החתן המיועד וחבריו את היום האחרון של חיי הרווקות שלו. תכלית מסיבות הרווקים היא לאפשר לחתן לעתיד לחוש בפעם האחרונה את רווקותו, ולחגוג יחד עם חבריו (גברים בלבד) בבילוי אשר ייתכן ובת זוגו לא תאשר לאחר הנישואים. מסיבת זו כרוכה לעיתים בפעילויות אשר חורגות מהפעילויות במסיבות שגרתיות, כגון הופעת חשפנית או ביקור במועדון חשפנות.
מסיבת רווקות - מסיבה שנערכת לכבוד כלה לפני נישואיה. תוכני מסיבת הרווקות דומים לתכני מסיבת הרווקים. המשתתפות במסיבה הן בדרך כלל נשים בלבד, לרוב ממעגל החברות הקרובות ביותר של הכלה לעתיד.
מסיבת הפתעה - מסיבה שתוכנה יכול להיות מגוון, אך המייחד אותה הוא שהיא נערכת לכבוד אדם מסוים, או אנשים מסוימים, אשר אינם מודעים מראש לכוונה לערוך אותה, והכוונה היא לשמח אותם על ידי גרימת הפתעה. ההכנות למסיבה והזמנת האורחים אליה נעשות בדיסקרטיות. חתן השמחה מובא אל מקום המסיבה בתואנה כלשהי, ומסורתית מתגלה לו עליה כאשר הוא נכנס לחדר המסיבה והמוזמנים מקדמים את פניו בקריאה "הפתעה!".
מסיבת טוגה - מסיבה בה המשתתפים לבושים בלבוש דמוי טוגה. מסיבות אלה נפוצות באוניברסיטאות מערביות.
מסיבת פולמון - מסיבה שמתקיימת על קו חוף באיי תאילנד בליל ירח מלא.
מסיבת טראנס המכונה לעיתים- מסיבת טבע, בה המוזיקה היא טראנס/טכנו אלקטרוני, הטרנס מתאפיין בשכבות צליל מרובות (ערוצים), החוזרות על עצמן במעין לופ ויוצרות מקצב בעל השפעה היפנוטית.דוגמאות לסוגי מסיבות נוספים:

מסיבת תחפושות
מסיבת פיג'מות
חפלה
מסיבת טאפרוור


== קישורים חיצוניים ==
דביר עמר, מסיבות טבע, הגרסה היהודית, בעיתון שביעי