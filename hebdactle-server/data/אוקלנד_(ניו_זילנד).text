אוקלנד (באנגלית: Auckland), הקרויה גם אוקלנד סיטי או אוקלנד המרכזית שבחבל אוקלנד באי הצפוני של ניו זילנד, היא העיר הגדולה והמאוכלסת ביותר במדינת ניו זילנד עם 1,534,700 תושבים. אוכלוסייתה מונה כ-30% מאוכלוסיית המדינה. בין השנים 1840–1865, היא הייתה בירת ניו זילנד.


== שמות נוספים ==
במאורית, השפה של ילידי ניו זילנד, אוקלנד ידועה בשם "טאמקי מקאו ראו" (Tāmaki-makau-rau) או בעברית "העיר עם מאה האוהבים", משום שהייתה נחשקת מאוד ונכבשה על ידי רבים.


== היסטוריה ==


=== התיישבות מאורית ===
המתיישבים הראשונים בחבל היו ממוצא מאורי והם הגיעו לאזור אוקלנד במאה ה-14. הם התיישבו באי בסביבות שנת 1350 וגילו במהרה שמצר היבשה לחופי אזור אוקלנד היה נכס אסטרטגי. הוא איפשר גישה גם לחוף שממזרח לאי וגם לחוף שממערבו וכך נבנו שני נמלים, אחד בכל חוף. האדמות הפוריות אפשרו לתושבים לפתח הורטיקולטורה משגשגת והים סיפק שפע של מאכלי ים לתושבים.


=== התיישבות אירופית ===
מגלי ארצות אירופיים הגיעו לאוקלנד לראשונה במאה ה-18 והתיישבו באזור, מצפון לשטחים של השבטים המאורים. עם התיישבות האירופים החל מסחר בנשק והמאורים רכשו רובי מוסקט. כניסת הנשק החדש שינתה את מאזני הכוחות בין השבטים מה שהוביל בסופו של דבר למלחמות המוסקט.
הגעת האירופים לאזור הביאה איתה גם מחלות קשות. אוכלוסייתם של המאורים נפגעה משמעותית מפני שהמערכת החיסונית שלהם לא יכלה להתמודד עם נגיפי השחפת והאבעבועות השחורות שהגיעו לאי יחד עם המתיישבים מאירופה. בשנת 1840 שיעור התמותה גרם לכך שסביב מצר היבשה התגוררו קרוב ל-500 תושבים בלבד.


=== אוקלנד בירת ניו זילנד ===
עם החתימה על הסכם ואיטנגי ב-6 בפברואר 1840 הוטלה משימה על מושל ניו זילנד, ויליאם הובסון, להקים עיר בירה לקולוניה. בעצתו של המיסיונר הנרי ויליאמס ובתמיכת הגנרל פלטון מתיו הוא הכריז על בירה עתידית בנמל ויאטמטה, חלק מאוקלנד של היום. למרות זאת פורט ניקולסון (כיום ולינגטון) בקצה הדרומי של האי הצפוני נראתה בחירה טובה יותר, ואכן ב-1865 הבירה הועברה לשם.


== כלכלה ==
אוקלנד היא המרכז הכלכלי והמסחרי של ניו זילנד. העיר היא עיר עולם בדרגת "בטא פלוס" על פי ארגון GaWC.  


== תחבורה ==
נמל התעופה של אוקלנד הוא הגדול והעמוס במדינה. יש בעיר גם כבישים רבים, וביניהם כביש 1, כביש 2, כביש 6, כביש 5 וכביש 9.


== גאוגרפיה ==
החלק היבשתי של העיר שוכן על מצר יבשה. נמל וואיטמטה, השוכן על מפרץ האוראקי מפריד את צפון העיר מדרומה. נמל מנוקאו שפתוח לעבר ים טסמן, מפריד בין מצר היבשה לבין העיר מנוקאו בדרום.
באזור אוקלנד שלושה נמלים, נמל התעופה של אוקלנד, שהוא השער האווירי המרכזי לניו זילנד, שלושה רכסי הרים, 48 חרוטים וולקניים ולמעלה מ-50 איים קטנטנים.
העיר שמצפון לגשר הנמל (Harbor Bridge) של אוקלנד סיטי נקראת נורת' שור סיטי.


== ערים תאומות ==
ערים תאומות
אוסטרליה בריזביין, אוסטרליה
הרפובליקה העממית של סין גואנגג'ואו, הרפובליקה העממית של סין
יפן פוקאוקה, יפן
קוריאה הדרומית בוסאן, קוריאה הדרומית
ארצות הברית לוס אנג'לס, קליפורניה, ארצות הברית
ערים חברות
יפן טומיאוקה, גונמה, יפן
יפן שינאגאווה, טוקיו, יפן


== גלריית תמונות ==

		
		
		
		
		
		


== קישורים חיצוניים ==

 אתר האינטרנט הרשמי של אוקלנד


== הערות שוליים ==