הונדה מוטור (יפנית: 本田技研工業株式会社 (מידע • עזרה)) הוא יצרן יפני של מכוניות, משאיות, אופנועים, טרקטורונים, גנרטורים חשמליים ורובוטים. כמו כן, החברה מייצרת ציוד ימי, ציוד גינון ורכיבים בתחום התעופה. בשנת 2007 דורגה הונדה במקום ה-73 בין החברות המסחריות הגדולות בעולם עם שווי שוק של 68.3 מיליארד דולר. בדירוג ה-Global 500 של המגזין פורצ'ן לשנת 2011, מוקמה הונדה במקום ה-45.
הונדה היא היצרן הגדול בעולם לייצור מנועים, כאשר מדי שנה מייצרת החברה 14 מיליון מנועי בעירה פנימית. רמז לכך ניתן למצוא בשמה של החברה המרמז על עיסוק במנועים. עם זאת, בקרב הציבור הרחב החברה מוכרת בעיקר בשל המכוניות והאופנועים שלה. הונדה סופר קאב מתוצרת החברה, הוא כלי הרכב המנועי הנמכר בהיסטוריה עם למעלה ממאה מליון יחידות שנמכרו החל משנת 1958.
מרכז החברה ממוקם בטוקיו ומשרדים ראשיים נוספים ממוקמים בשוקי היעד הגדולים, בעיקר בארצות הברית. מפעלי החברה ממוקמים במדינות רבות בעולם.
יבואנית הונדה בישראל היא מאיר חברה למכוניות ומשאיות שבבעלות ישראל קז (בנו של מאיר קז מייסד החברה) וגיסו יעקב שחר.
ACURA - אקורה היא חברת הבת ומותג רכבי היוקרה של הונדה (כהשוואה לקסוס היא מותג רכבי היוקרה של חברת טויוטה). החברה התחילה להשתמש במותג "אקורה" משנת 1986 כדי לבדל בשוק האמריקני את רכבי היוקרה של הונדה מן הדגמים הזולים.


== היסטוריה ==
ב-24 בספטמבר 1948 הקים סויצ'ירו הונדה את הונדה מוטור בנצלו את הצורך בתחבורה זולה ובסיסית בזמנים הקשים כלכלית של יפן אחרי מלחמת העולם השנייה. הוא החליט לייצר אופניים עם מנוע עזר. לפני כן, היה הונדה בעל עסק ליצור בוכנות שנהרס במלחמה. סדנת הייצור הראשונה פעלה אמנם במבנה עץ פשוט אך תוך עשור התקדמה החברה להיות יצרן שמוכר את תוצרתו בכל העולם. ב-1958 הוקמה חברת הבת האמריקנית 'אמריקן הונדה'. 
עד ל-1960 יצרה החברה אופנועים בלבד, אך החל משנה זו היא התחילה לייצר גם מכוניות קטנות בעיקר לשוק היפני. במהלך שנות ה-60 התקדמה החברה במורכבות האופנועים שייצרה ובהדרגה הם הפכו ברי השוואה ולעיתים אף עלו על האופנועים האירופאים שהובילו באותה תקופה. תהליך זה בא במקביל להשתתפות המסיבית במרוצי אופנועים ובמיוחד במרוצי גרנד פרי שם הונדה השיגה עליונות בקטגוריות רבות. ב-1969 השיקה הונדה אופנוע שהפך אותה ליצרנית מובילה. היה זה ה-CB750 - אופנוע כביש בעל מנוע ארבעה צילינדרים לרוחב שעלה בכוח מנועו בצורה משמעותית על האופנועים המתחרים. מהעת הזו הפכה הונדה ליצרן האופנועים הגדול בעולם ומאז נשארה כך.
הונדה ניסתה למכור מכוניות בארצות הברית אך לא בהצלחה מרובה עד לתקופת משבר האנרגיה העולמי של תחילת שנות ה-70, אז היא החלה להצליח עם הסיוויק. מכוניות אלו שהיו כבר גדולות מקודמותיהן אך עדיין קטנות משמעותית מהדגמים האמריקאיים המקובלים, היו בעלות יתרון גדול בצריכת הדלק. ב-1976 הציגה הונדה את האקורד שהפכה לרב מכר עקב התאמתה לגודל הרכב האמריקאי הפופולרי, בעוד היא שומרת על החסכנות והאמינות שהחלה להיקשר במוצרי החברה. ב-1982 הייתה הונדה יצרן הרכב היפני הראשון שהקים מפעל בארצות הברית באוהיו. בהמשך הוקמו מפעלים נוספים שעזרו להונדה לייצר דגמי מכוניות ואופנועים המותאמים בצורה הטובה ביותר לטעם האמריקאי ואף לא היו מוגבלים בשום צורה על ידי מגבלות ותקנות שנועדו לעזור ליצרני הרכב האמריקאיים. דוגמה לכך הייתה המיסוי הנוסף שהוטל בשנות ה-80 על אופנועים מיובאים בנפח של מעל 700 סמ"ק במטרה לעזור ליצרן האופנועים המקומי הרלי דייווידסון.
ב-1989 יצאה הונדה בחידוש במנועי המכוניות שלה שכונה VTEC ועיקרו היה מערכת תזמון שסתומים משתנה. בעזרת התזמון המשתנה ניתן להשיג כוח מנוע גבוה יותר בסל"ד נמוך מבלי לפגוע בכוח בסל"ד גבוה המאפיין מנועי מרובי שסתומים.
בשנת 2001 הציגה הונדה את דגם ה-הונדה ג'אז אשר קרוי ביפן "הונדה פיט".
בתחום האופנועים הציגה הונדה בסוף שנות ה-70 את הגולדווינג - אופנוע גדול ממדים שמתאים במיוחד לשוק האמריקאי. הוא מיוצר מאז ללא הפסקה בעיקר בארצות הברית כשהוא הולך ומשמין וכיום מגיע נפח מנועו ל-1800 סמ"ק. ב-1992 הובילה הונדה את אופנועי הספורט הגדולים כשהיא מציגה את ה-CBR900RR שהיה אופנוע ספורט עם מנוע גדול, לא חזק במיוחד כשייחודו במשקל הקל של אופנוע ספורט קטן. מגמה זו המשיכה מאז אצל כל יצרניות האופנועים אך להונדה זכות ראשונים.


== דגמי מכוניות ==

 הונדה T360  - טנדר, יוצר בין השנים 1963-1967
 הונדה L700   - סטיישן, יוצרה בין השנים 1965-1966, דגם "הונדה L800" יוצר בין השנים 1966-1967
 הונדה Z  - סופרמיני בגרסת 2 דלתות הצ'בק, יוצרה בין השנים 1970–1974, ובין השנים 1998–2002 בגרסת 3 דלתות הצ'בק (גרסת מיני SUV)
 הונדה N360 - סופרמיני, בגרסאות 3 דלתות הצ'בק ו-3 דלתות סטיישן, יוצרה בין השנים 1967-1972
 הונדה ג'אז-  סופר מיני, נקראת ביפן ובמספר שווקים נוספים "פיט". לדגם יש גם גרסה היברידית עם מנוע עזר חשמלי.
 הונדה סיוויק- מכונית משפחתית שמיוצרת בשתי גרסאות- גרסה קטנה וספורטיבית לשוק האירופאי, וגרסה גדולה ומהודרת יותר לשוק האמריקאי. הדגם הוותיק של המותג.
 הונדה קונצ'רטו  - מכונית משפחתית, יוצרה בין השנים 1988-1994
 הונדה דומני  - מכונית משפחתית, יוצרה בין השנים 1992–1997, ו-1997–2002
 הונדה אקורד-  רכב מנהלים. בדומה לסיוויק, גם הוא מיוצר בשתי גרסאות- אירופאית ואמריקאית. לגרסה האמריקאית יש גם גרסה היברידית עם מנוע עזר חשמלי.
 הונדה קלריטי-  הדגם הוצג ב-2008, והוא הרכב הראשון בעולם בייצור סדרתי המונע במימן. ב-2012 הוצג דור שני, ובנוסף לגרסה המונעת במימן הוצגה גרסה חשמלית לחלוטין.
 הונדה CR-V- דגם כביש-שטח גדול שהוצג לראשונה בסוף שנות ה-90 של המאה ה-20.
 הונדה רפגה  - מכונית משפחתית גדולה, יוצרה בין השנים 1993–1997
 הונדה טורנאו  - מכונית משפחתית גדולה, יוצרה בין השנים 1997–2001
 הונדה HR-V- דגם כביש-שטח שהוצג לראשונה בסוף שנת 1999 בעיצוב קובייתי. הדגם לא הצליח ונעלם מהמפה. בשנת 2012 הונדה החזירה את השם לחיים, ועיצובו מעוגל יותר מהדור הראשון.
 הונדה זסט  - סופרמיני, יוצרה בין השנים 2006–2012.
 הונדה N-One  - סופרמיני, מיוצרת משנת 2012.
 הונדה קריידר  - מכונית משפחתית, מיוצרת משנת 2013 בסין.


=== מיניוואנים ===
 הונדה לגרייט  - מיניוואן, יוצר בין השנים 1999–2005 בקנדה.
 הונדה ג'ייד  - מיניוואן, מיוצר ביפן וסין משנת 2013.
 הונדה N-Van  - מיניוואן המיוצר משנת 2018.


=== מכונית קונספט ===
הונדה S360
הונדה אורבן EV קונספט


== בישראל ==


=== נתוני מכירות ===
על פי נתוני קארזון (עיבוד מאגר רכבים פרטים ומסחרים עד 3.5 טון):


== הרובוט אסימו ==
 ערך מורחב – אסימוהונדה היא אחת החברות המובילות בעולם בפיתוח רובוטים דמויי-אדם (אנדרואידים). הרובוט מתוצרתה, המכונה "אסימו" - ראשי תיבות באנגלית של Advanced Step in Innovative MObility, וגם קריצה לשמו של הסופר אייזק אסימוב, שרובוטים היו גיבורים של רבים מספריו, מסוגל ללכת על שתי רגליים, לעלות ולרדת מדרגות, ולבצע פעולות רבות הדומות לפעולות אנושיות.
פיתוח הרובוט החל ב-1986, עם פיתוח רגליים מכניות שיכלו ללכת, אם כי מאוד לאט. דגם זה כונה E0. בין 1987 ל-1991 פותחו שלושה דגמים מתקדמים יותר, E1,‏ E2 ו-E3, בעלי מהירות גדלה והולכת, עד הדגם האחרון מסדרה זו שהלך במהירות שלושה קילומטר לשעה, מהירות ההליכה של אדם. בין 1991 ל-1993 פותחו שלושה דגמים נוספים, תוך מחקר של המכניקה של ההליכה של האדם ושל חיות. האחרון שבהם, E6, כבר היה יכול ללכת על משטחים לא מאוזנים ועל מדרגות, ולעבור מעל מכשולים. בין 1993 ל-1997 פותחו שלושת הרובוטים הראשונים שהיו בעלי גפיים עליונות, והם כונו P1, ‏ P2 ו-P3. דגם P1 עדיין היה מורכב משלדה חשופה, אך היה מסוגל להפעיל מתגים, והיה בעל יכולת ראשונית של תיאום בין היד לרגל. P2 היה הרובוט הראשון שהוצג לציבור, והיה מכוסה במעטפת פלסטית ששיוותה לו מראה של מוצר מוגמר. הוא היה הרובוט הראשון בסדרה שלא היה מחובר לכבלים, בזכות מערכת תקשורת אלחוטית שהותקנה בו. הוא היה מסוגל גם לדחוף עגלות. 
ב-1997 הוצג P3, הקטן בממדיו משני הרובוטים הקודמים (גובה 1.6 מטר), בעזרת שימוש בחומרים מתקדמים יותר ופיזור מערכת הבקרה. בשנת 2000 הוצג הרובוט אסימו, שהיה המשך הפיתוח של P3. רובוט זה, עם שיפורים שהוכנסו בו מאז, מסוגל לזהות בני אדם, לזהות מחוות אנושיות ולפעול על פיהן, לזהות צלילים ולזהות פנים. הוא מסוגל לזהות תנועה של בני אדם ולעקוב אחריהם. הוא יכול לזהות יד המוגשת לו ללחיצה וללחוץ אותה לשלום. הוא יכול לזהות מכשולים בסביבתו ולעקוף אותם. בעזרת קישוריות רשת וקישוריות אינטרנט, הוא יכול להעביר מידע מהמצלמה המשמשת לו כעיניים, ומהמיקרופונים שלו, אל מקום אחר, וכן לספק מידע מן האינטרנט, כגון דיווחי חדשות, או תשובות לשאלות. אף כי הוא עדיין לא נמכר לציבור הרחב, הונדה מקווה שגרסאות משוכללות יותר של אסימו יוכלו לבצע משימות כגון סיוע לקשישים, טיפול בחומרים מסוכנים ושריפות, ומשימות רבות אחרות.


== קישורים חיצוניים ==

 אתר האינטרנט הרשמי של הונדה
 אתר האינטרנט הרשמי של הונדה הונדה, ברשת החברתית פייסבוק
 הונדה, ברשת החברתית טוויטר
 הונדה, ברשת החברתית אינסטגרם
הונדה, באתר אנציקלופדיה בריטניקה (באנגלית)
האתר הבינלאומי של הונדה
האופנועים והטרקטורונים של הונדה
המוצרים הימיים של הונדה
הונדה מנועים
אסימו באתר הונדה העולמי ובאתר הונדה ארה״ב
מידע עסקי על חברת הונדה באתרים Yahoo! Finance • MarketWatch • CNN Money • Bloomberg Business (באנגלית)
הונדה, בגוגל פיננסיםהונדה, באתר Crunchbase (באנגלית)


== הערות שוליים ==