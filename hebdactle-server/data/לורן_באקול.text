לורן באקול (באנגלית: Lauren Bacall (לעיתים נכתב שמה "Lauren Baccal", ובהתאמה: "לורן באקאל"); נולדה כבטי ג'ואן פרסקה (Betty Joan Perske);‏ 16 בספטמבר 1924 – 12 באוגוסט 2014) הייתה שחקנית קולנוע יהודייה אמריקאית, אשר כונתה לא פעם "הפנים של הקולנוע האפל". ב-2009 זכתה באקול בפרס אוסקר לשם כבוד על מפעל חיים של האקדמיה האמריקאית לאמנויות ולמדעים.


== תולדות חייה ==
בטי ג'ואן פרסקה נולדה בניו יורק למשפחה יהודית. באקול היא בת-דודה שנייה של שמעון פרס (סבה מצד אביה, הרמן היימן, היה אחיו של סבו מצד אביו של פרס, זלמן מאיר),  הוריה התגרשו כשהייתה בת חמש, ואמה גידלה אותה. היא למדה באופן בלתי סדיר בבית הספר לדרמה ועבדה כדוגמנית ובתפקידים קטנים בברודוויי. במרץ 1943 הופיעה על שער העיתון "הארפר'ס בזאר" (Harper's Bazaar); אשת הבמאי הווארד הוקס, שראתה את תמונתה זו, הציעה לו לבחון את באקול לתפקיד בסרטו "להחזיק ולאבד" (To Have and Have Not). באקול קיבלה בסרט את התפקיד הראשי, שהיה לתפקיד הבכורה שלה, ובו שיחקה לצד המפרי בוגרט. הוקס היה זה שהעניק לה את שם הבמה "לורן באקול". לקראת הצילומים קיבלה אימון אישי מאת אשתו של הוקס, שכלל גם שיעורי פיתוח קול, שהקנו לקולה את הגוון העמוק הייחודי. בסרט היא נועצת מבט אופייני, כאשר סנטרה צמוד לחזה ועיניה מביטות למעלה, מבט שהפך לסמל המקצועי שלה ולכינוי "המבט". על סט הצילומים התאהבו היא ובוגרט, שהיה נשוי באותה עת. הם התחתנו במאי 1945, כשנה לאחר תחילת הצילומים.
יחסיהם של בוגרט ובאקול עמדו במרכז סרטם המשותף הבא, יצירת המופת של סגנון הפילם נואר משנת 1946, "התרדמה הגדולה". העלילה, פרי עטו של ריימונד צ'נדלר, היא מפותלת ומסובכת. הבמאי הווארד הוקס (אשר ביים גם את "להחזיק ולאבד") הודה כי לא ידע כיצד לביים את הסרט, פרט לעובדה שראה כי יש בו פוטנציאל לסצינות יפות.
באקול ובוגרט הופיעו יחדיו בשני סרטים נוספים: "מעבר אפל" (1947) ו"קי לארגו" (1948) של ג'ון יוסטון. השניים גרו בבית מגורים מרווח בלוס אנג'לס בשכונה שבין בוורלי הילס ובל אייר. כאשר מלאו לבוגרט 49 שנים, הפך לאב לבן, סטפן בוגרט. בשנת 1952 נולדה בתם לזלי. השניים לא נפרדו עד מותו של בוגרט ב-1957.
באקול הופיעה גם בסרטים "איש צעיר עם חצוצרה" (1950), על אודות חייו של ביקס ביידרבק, לצד דוריס דיי וקירק דגלס; ו"איך להינשא למיליונר" (1953) בו שיחקה בהצלחה בתפקיד קומי לצד מרילין מונרו ובטי גרייבל. ב-1955 הופיעה בסרטו של וינסנט מינלי, קורי העכביש. ב-1956 הופיעה לצידו של רוק הדסון במלודרמה "נכתב ברוח". ב-1964 הופיעה בסרט "סקס והנערה הרווקה לצידו של הנרי פונדה.
בנוסף לקריירה בהוליווד הופיעה באקול במספר מחזות בברודוויי, בהם "שלום, צ'רלי" (1959), "פרח הקקטוס" (1965), "תשואות" (1970) ו"אשת השנה" (1981). על הופעותיה בשני האחרונים זכתה בפרסי טוני.
ב-1996 שיחקה בסרט "נשיאים בצרות" לצידו של ג'ק למון. ב-1974 שיחקה בסרטו של סידני לומט "רצח באוריינט אקספרס" לצידם של אינגריד ברגמן, אלברט פיני ושון קונרי. היא השתתפה בשני סרטים של רוברט אלטמן (H.E.A.L.T.H ב-1979 ו-Prêt-à-porter ("משהו ללבוש") ב-1994). ב-1997 זכתה בפרס גלובוס הזהב ובפרס גילדת שחקני המסך על תפקידה בסרט "שתי פנים למראה". ב-1999 כיכבה בתור דוריס דיוק במיני-סדרת הדרמה של רשת CBS‏ "Too Rich: The Secret Life of Doris Duke". 
ב-2003 שיחקה בסרטו של לארס פון טרייר, "דוגוויל". בתחילת 2014 העניקה באקול את קולה בסדרת האנימציה איש משפחה כאוולין, חברה של אמו של פיטר גריפין המתאהבת בו.
באקול נפטרה באוגוסט 2014, בגיל 89, לאחר שלקתה בשבץ.


== לקריאה נוספת ==
אונדה הרנר, לורן באקול והאמפרי בוגרט: בוגי ונערת הגנגסטר, ספריית פועלים 2000


== קישורים חיצוניים ==

 אתר האינטרנט הרשמי של לורן באקול (באנגלית)
 לורן באקול, במסד הנתונים הקולנועיים IMDb (באנגלית)
לורן באקול, באתר "אידיבי", מאגר הידע העברי לקולנוע ישראלי ועולמי
 לורן באקול, באתר AllMovie (באנגלית)
 לורן באקול, באתר Rotten Tomatoes (באנגלית)
 "לורן באקול", במסד הנתונים הקולנועיים Kinopoisk.ru (ברוסית)
 לורן באקול, באתר Spotify
 לורן באקול, באתר AllMusic (באנגלית)
 לורן באקול, באתר MusicBrainz (באנגלית)
לורן באקול, באתר Yandex.Music (ברוסית)
 לורן באקול, באתר Discogs (באנגלית)
קים קלאוזנר, לורן באקול, באנציקלופדיה לנשים יהודיות (באנגלית)
לורן באקול בת 80, מאתר ה-BBC (באנגלית)
השחקנית לורן באקול הלכה לעולמה, באתר וואלה!‏, 13 באוגוסט 2014
השחקנית לורן באקול הלכה לעולמה, באתר ynet, 13 באוגוסט 2014
אורי קליין, מתחת לעפעפיים של לורן באקול, באתר הארץ, 13 באוגוסט 2014
לורן באקול, באתר "Find a Grave" (באנגלית)
לורן באקול, באתר אנציקלופדיה בריטניקה (באנגלית)