שנות ה-50 של המאה ה-20 (העשור מכונה גם בקיצור שנות החמישים או בסלנג הפיפטיז) היו העשור השישי של המאה ה-20, החלו ב-1 בינואר 1950 והסתיימו ב-31 בדצמבר 1959.
בשנות ה-50 החלה המלחמה הקרה לצבור תאוצה ולהכות גלים בזירה הבינלאומית. מלחמת וייטנאם שהחלה לקראת סיומו של העשור, ובמידה פחותה יותר גם מלחמת קוריאה בתחילת העשור - מסמנות את נקודות הציון הדרמטיות ביותר למאבק בין הגוש הקומוניסטי בהובלת ברית המועצות, לבין המחנה הקפיטליסטי בהובלת ארצות הברית. השפעות המלחמה הקרה בעשור זה מזוהות גם עם תקופת המקארתיזם בארצות הברית, שהתאפיינה בהאשמות, לעיתים מוגזמות, של אנשי ציבור ובידור רבים ב'שיתוף פעולה עם הקומוניזם'. ברחבי העולם השתתפו במאבקים מקומיים רבים תנועות קומוניסטיות וליברליות, שלעיתים נתמכו על ידי המעצמות הגדולות, וגרמו בין השאר למהפכה המרקסיסטית בקובה.
שנות ה-50 הן בעיצומה של נקודת מפנה מבחינת הקולוניאליזם, והן התאפיינו במאבקים רבים לעצמאות לאומית באסיה ואפריקה. רבים מהמאבקים הובילו לתוצאות שונות, החל מהתערבות צבאית אגרסיבית מצד המעצמות הקולוניאליסטיות, דרך הרחבת האוטונומיה של העמים הכבושים ועד השגת עצמאות של ממש.
גם מגמת הדה-קולוניזציה וגם התגברות המלחמה הקרה, היו תחת השפעה רבה של מלחמת העולם השנייה, שאף על פי שהסתיימה באמצע העשור הקודם, השפעותיה הדרמטיות עדיין ניכרו ברחבי העולם. דוגמאות נוספות להשפעות המלחמה ניתן לראות בהתחזקותן הכלכלית של גרמניה המערבית, אוסטריה ויפן תחת הסכמי הכניעה ממלחמת העולם השנייה, וכן בהתחזקות האו"ם שקלט חברות רבות חדשות וכונן כמה הסכמים בינלאומיים משמעותיים.
עשור זה הוא חלק מנקודת השיא של שיעור הצמיחה הכלכלית בהיסטוריה - שיא שלא נשבר גם בראשית המאה ה-21.
מבחינה חברתית, בעשור זה המשיכה המגמה העולמית של הכרה בזכות הבחירה לנשים, וגם העלייה בתרבות הביטניקים. בארצות הברית עשור זה מזוהה עם המאבקים של התנועה לזכויות האזרח שנאבקה באפליה ממנה סבלו אפרו-אמריקאים, וכן עם מאבקם של ההומוסקסואלים למען שיפור זכויותיהם.
מבחינה תרבותית מזוהה עשור זה עם עליית הרוקנרול ותחילתו של הפופ המסורתי.
מבחינה מדעית וטכנולוגית ראויים לציון תחילתו של השימוש ההמוני בטרנזיסטור, פיתוח שפות התכנות הראשונות, וגילוי ה-DNA. הרפואה המודרנית סימנה נקודות ציון משמעותיות כאשר הציגה לעולם את מבחן אפגאר, שיטה שהפחיתה משמעותית את תמותת תינוקות בעולם, ושנתיים לאחר מכן, כאשר פותח החיסון לפוליו.
במערב אירופה בעשור זה הוקם השוק האירופי המשותף, וכן כמה ארגונים נוספים, שיחד היוו צעד משמעותי לכיוון היווסדו של האיחוד האירופי בהמשך. במזרח אירופה התאפיין עשור זה בדיכוי אלים של הצבא האדום בתגובה למחאות בגרמניה המזרחית, גאורגיה והונגריה. במזרח התיכון בלטו מאבקים פנימיים אלימים בסוריה, לבנון, מצרים ועיראק.
הדור שנולד בשנות ה-50 (יחד עם ילידי המחצית השנייה של שנות ה-40 וילידי המחצית הראשונה של שנות ה-60) מכונה דור הבייבי בום.
בישראל שנות ה-50 מזוהות בעיקר עם הסכם השילומים, מלחמת סיני, והעלייה ההמונית שהכפילה את כמות היהודים במדינה.


== אירועים עולמיים ==


=== מלחמות בינלאומיות ===

1953-1950: מלחמת קוריאה - מתרחשת בין שני חלקיה של קוריאה: קוריאה הצפונית, וצבא סין ובמידה פחותה גם ברית המועצות, וקוריאה הדרומית, שנתמכה בידי האומות המאוחדות בהנהגת ארצות הברית.
1954: סיום מלחמת הודו-סין הראשונה - לאחר שבשנת 1945 הכריזו הווייט מין בהנהגת הו צ'י מין על עצמאותה של וייטנאם מצרפת, החלה מלחמת גרילה בין הצרפתים לוייט מין, שצוברת תאוצה בתחילת שנות ה-50 בעידודה של ברית המועצות, ומתפתחת למערכה בטריטוריה הצרפתית הודו-סין - בעיקר בצפון וייטנאם, אך גם בלאוס וקמבודיה - שמסתיימת בשנת 1954. עם סיום המלחמה, מוחלט על חלוקת ווייטנאם לשתי מדינות, כאשר בצפון הוקמה מדינה קומוניסטית, ומדינה פרו-מערבית בדרום. בפועל, שתי המדינות יאוחדו בהמשך תחת השלטון הקומוניסטי של הו צ'י מין.
1956: מבצע קדש - מלחמה קצרה שמתנהלת בין ישראל, בריטניה וצרפת לבין מצרים.
1975-1959: מלחמת וייטנאם - החל משנת 1957 מתחילים פעולות גרילה קומוניסטיות כנגד ממשלת דרום וייטנאם. בשנת 1959, ממשלת ארצות הברית (שהונעה על ידי "תאוריית הדומינו") וממשלת דרום-וייטנאם יזמו עימות צבאי משותף כנגד צפון וייטנאם שעמדה מאחורי פעולות גרילה אלו, ובכך נפתחת באופן רשמי מלחמת וייטנאם.


=== איומים גרעיניים ===
8 במרץ 1950 – ברית המועצות מכריזה שיש לה פצצת אטום.


=== הסכמים ומשברים בין-יבשתיים ===
1950: מתאחדים למען השלום - החלטת האו"ם מסמיכה את העצרת להתכנס בישיבה מיוחדת ולהמליץ על נקיטת פעולות (לרבות צבאיות) במקרה של הפרות שלום.
1950: ברית הגנה הדדית סינית-סובייטית - נחתמת בין הרפובליקה העממית של סין לבין ברית המועצות.
1951: נציבות האו"ם לפליטים - מוקם גוף מרכזי של האומות המאוחדות שעוסק בשמירת זכויותיהם וביטחונם של פליטים.
1954-1951: משבר אבדאן - בעקבות ניסיון של ראש ממשלת איראן מוחמד מוסאדק להלאים את תעשיית הנפט הבריטית המקומית, ה-CIA מסייע להפלת ממשלתו ולחזרתו לשלטון של השאח מוחמד רזא שאה פהלווי.
1954-1951: מאבק תוניסיה לעצמאות - בין 1951 ל-1954 ניהלו התוניסאים מאבק מזוין כנגד השלטון הצרפתי. ביולי 1954 הבטיח ראש ממשלת צרפת, פייר מנדס פראנס כי לתוניסיה תינתן עצמאות. ביוני 1955 הסכימו הצדדים על עצמאותה של תוניסיה.
1952: ברית ANZUS - ארצות הברית, אוסטרליה וניו זילנד חותמות על ברית הגנה משותפת.
1956-1952: "מצב החירום" בקניה - המאו-מאו, תנועת מחתרת שפועלת בקניה בעשור זה, מנהיגה מרד בשנים 1952–1956 כנגד הממשל הבריטי והשלטון המקומי שנוהל בחסות הבריטים. המרד גורם לבריטים להכריז על "מצב חירום" שבא לידי ביטוי בשליחת כוחות בריטים לקניה, בסך של 55,000 חיילים, כולל משחתת וטייסים. בסופו של המרד, שנכשל, נמנו כ-13,500 הרוגים אפריקניים וכ-100 הרוגים אירופיים.
1954: SEATO - ברית הגנה שנחתמת בין אוסטרליה, צרפת, בריטניה, ניו זילנד, פקיסטן, הפיליפינים, תאילנד וארצות הברית, במטרה לבלום התפשטות קומוניסטית עתידית במזרח אסיה.
1955: המדינות הבלתי-מזדהות - כינון ועידה בינלאומית שבה הצהירו המדינות המשתתפות על רצונן שלא להזדהות עם אף אחד מן הצדדים בעימות האידאולוגי שבבסיס המלחמה הקרה.
1955: ברית בגדאד - ברית צבאית ומדינית בין בריטניה, עיראק, טורקיה, פקיסטן ואיראן, אשר התקיימה משנת 1955 עד שנת 1979.
1955: עסקת הנשק הצ'כוסלובקית-מצרית - העסקה גדולת-ההיקף נחשבת לאחד מניצני ההתקרבות של מצריים לגוש המזרחי.
1956: מאבק אלים בגינאה ביסאו - תושבי גינאה ביסאו פותחים במרד כנגד פורטוגל ששלטה בארצם, בהנהגת המפלגה האפריקאית לעצמאות גינאה וכף ורדה.
מאבקים לאומיים באפריקה מובילים לאוטונומיות טריטוריאליות - בעשור זה מתקיימים מאבקים רבים בטריטוריות הקולוניאליסטיות באפריקה במטרה ליצור עצמאות לאומית. חלק מהמאבקים, למשל, בניז'ר, חוף השנהב, סודאן, בטוגו, צ'אד, קונגו, דהומיי, וולטה עילית, בנין, גינאה המשוונית וגבון, מובילים יצירת מסגרת אוטונומית בשליטה מקומית חלקית, בדרך לעצמאות שתגיע בעשורים הבאים.
התרחבות נאט"ו - בעשור זה מצטרפות אל ברית נאט"ו: יוון (1952), טורקיה (1952), גרמניה המערבית (1955).


=== תופעות בינלאומיות ===
דה-קולוניזציה ועצמאות: לוב (1951), קמבודיה (1953), וייטנאם (הוכרה ב-1954), הרפובליקה האוסטרית השנייה (1955), סודאן (1956), מרוקו (1956), תוניסיה (1956), גאנה (1957), מלזיה (1957), גינאה (1958).
התרחבות במדינות החברות באו"ם: בעשור זה הצטרפו לארגון האומות המאוחדות מדינות רבות, והן: אינדונזיה (1950), אוסטריה (1955), איטליה (1955), אירלנד (1955), אלבניה (1955), בולגריה (1955), גמביה (1955), הונגריה (1955), ירדן (1955), לאוס (1955), לוב (1955), נפאל (1955), ספרד (1955), סרי לנקה (1955), פורטוגל (1955), פינלנד (1955), קמבודיה (1955), רומניה (1955), תוניסיה (1956), מרוקו (1956), יפן (1956), סודאן (1956), גאנה (1957).
זכות הצבעה לנשים: הודו (1950), האיטי (1950), גרנדה (1951), נפאל (1951), לבנון (1952), יוון (1952), בהוטן (1953), קולומביה (1954), קמבודיה (1955), אתיופיה (1955), פרו (1955), ניקרגואה (1955), הונדורס (1955), גבון (1956), בנין (1956), מאלי (1956), מצרים (1956), זימבבואה (1956), מאוריציוס (1956), סומליה (1956), קומורו (1956), מדגסקר (1959), סן מרינו (1959), טנזניה (1959).


== סכסוכים פנימיים ותמורות פוליטיות ==


=== מערב אירופה ===
1950: רדיו אירופה החופשית - תחנת רדיו ששידוריה נקלטים באירופה ובמזרח התיכון. מטרת התחנה, הממומנת על ידי הממשל האמריקאי, היא "לקדם את ערכי הדמוקרטיה ומוסדותיה על ידי הפצת מידע עובדתי ורעיונות". החלה לשדר ב-1950.
1950 ואילך: כיבוש הים - בעקבות שיטפון הים הצפוני שפוגע קשות באזורי החוף של הולנד, פותחת ממשלת הולנד בתוכנית מקיפה של הנדסה אזרחית ("עבודות הדלתא") כדי להגן על האזור משיטפונות דומים. בתוכנית זו נוצרים "פולדרים" רבים - אזורים אשר יובשו וכעת מוקפים בסכרים.
1953 ואילך: הנס הספרדי - ארצות הברית חותמת על הסכם סחר ועזרה צבאית עם ספרד, בביקור הנשיא דווייט אייזנהאואר בשנת 1953. ברית זו מובילה ל"נס הספרדי" שמוביל את ספרד ממצב של אוטרקיה למשק קפיטליסטי.
1957: השוק האירופי המשותף - תחילתו של השוק האירופי המשותף בקהילת הפחם והפלדה האירופית (ECSC) אשר נוסדה ב-1951 על ידי צרפת, גרמניה המערבית, איטליה, בלגיה, לוקסמבורג, והולנד. בשנת 1957 הקימו שש המדינות המייסדות של קהילת הפחם והפלדה האירופית שני ארגונים חדשים נוספים: סוכנות האטום האירופית והקהילה הכלכלית האירופית אשר נודעה בשם "השוק המשותף", שהתפתחה להיות הארגון האירופי החשוב ביותר.
1957: סוכנות האטום האירופית - מוקם באירופה ארגון המסדיר את נושא האנרגיה הגרעינית.
1958: בנלוקס - בשנת 1958 מוקם איחוד כלכלי ופוליטי במערב אירופה הכולל את המדינות בלגיה, הולנד ולוקסמבורג, במטרה ליצור תנועה חופשית של עובדים, שירותים וסחורות בין המדינות. הקמתו תרמה מאוחר יותר להקמת האיחוד האירופי.
1958: הרפובליקה הצרפתית החמישית - בעקבות ההתמוטטות בסוף שנות ה-50 של הרפובליקה הצרפתית הרביעית, שהייתה דמוקרטיה פרלמנטרית חלשה ופגיעה, ולא יכלה להתמודד עם המשבר באלג'יריה, קמה הרפובליקה החמישית, המבוססת על משטר נשיאותי ריכוזי וחזק, ונראה שמצליחה להוביל את צרפת משנים של אי יציבות וממשלות מתחלפות - שאפיינו את הרפובליקה הצרפתית השלישית והרביעית - אל משטר יציב ודמוקרטי.
הנס הכלכלי של גרמניה המערבית - לאורך עשור זה חוות גרמניה המערבית ואוסטריה גל צמיחה כלכלית חסרת תקדים, לאחר מלחמת העולם השנייה.


=== מזרח אירופה ===
1950: הקמת השטאזי - המשטרה החשאית וגוף הריגול העיקרי של גרמניה המזרחית.
1952: משפטי פראג - סדרה של משפטי ראווה נערכים בפראג בירת צ'כוסלובקיה, בהשראתו של סטלין, במטרה לבצר את שלטונו במדינות הגוש הקומוניסטי.
1953: המרד המזרח-גרמני - ב-1953 מתחיל מרד ברפובליקה הדמוקרטית הגרמנית, כשביתה של פועלי בניין בברלין המזרחית, בתגובה להעלאת מכסות העבודה, ומתפתח למהומות המוניות נגד המשטר המזרח-גרמני במקומות רבים ברחבי המדינה. המרד מדוכא באכזריות, אך לא בקלות, על ידי המשטרה והצבא.
1953 ואילך: ברית המועצות שלאחר מותו של סטלין - סטלין נפטר ב-1953, ובהמשך מתמנה ניקיטה חרושצ'וב כמזכיר הכללי של המפלגה הקומוניסטית של ברית המועצות, ומסמן שינוי קריטי בברית המועצות: חרושצ'וב פונה לכיוון של רפורמות, ומפתיע עם "הנאום הסודי" שלו, בו מפנה את גבו לעקרונות רבים אשר היו מקובלים במשטר סטלין.
1954: הק.ג.ב. - מוקם הגוף המרכזי שעסק בריגול והיה ארגון הביון והמשטרה החשאית של ברית המועצות.
1955: ברית ורשה - ברית צבאית בראשות ברית המועצות. הברית נוסדת על ידי מדינות מזרח אירופה לאור משבר ברלין, וכמענה לברית נאט"ו.
1956: טבח טביליסי - טבח שמבוצע על ידי חיילים סובייטים, במטרה לשבור את ההפגנות בטביליסי, בירת הרפובליקה הסובייטית הסוציאליסטית של גאורגיה.
1956: המרד ההונגרי - מרידה עממית נגד השפעתה של ברית המועצות ושליטתה בהונגריה, שאירעה בחודשים אוקטובר ונובמבר בשנת 1956. המרד דוכא באופן ברוטאלי על ידי כוחות הצבא האדום. כ־2,500 הונגרים וכ-700 חיילים סובייטים נהרגו, אלפים נוספים נפצעו, וכ-250,000 הונגרים עזבו את המדינה כפליטים.
1956 ואילך: דה-סטליניזציה בפולין - במחצית השנייה של עשור זה הופך המשטר בפולין לליברלי יותר, תוך שחרור המוני אנשים מהכלא והענקת מספר חירויות לאזרחים.


=== המזרח התיכון ===
1950: טורקיה המדינה המוסלמית הראשונה שמכירה בישראל - שתי המדינות מכוננות במפנה העשור יחסים דיפלומטיים, ומחליפות ביניהן נציגים בדרגת ציר.
1950: פדאיון - מצריים ומדינות מוסלמיות נוספות מהמזרח התיכון מפעילות באופן מוצהר פעילויות טרור נגד ישראל.
1951, 1954: חוסר יציבות בסוריה של אחרי העצמאות - סוריה כמדינה צעירה וחסרת יציבות חווה בתחילת שנות ה-50 שתי הפיכות שלטון. בהמשך, במטרה לחזק את היציבות השלטונית, תתאחד עם מצריים בתור הרפובליקה הערבית המאוחדת.
1952: חוקה ליברלית בירדן - ממלכת ירדן מקבלת על עצמה חוקה ליברלית תחת שלטונו של המלך טלאל, גם בעקבות הלכי הרוח הפלורליסטים יחסית שנבעו מסיפוחם של תושבי יהודה ושומרון לממלכה.
1952: מהפכת הקצינים החופשיים - מהפכה שלטונית צבאית שמתרחשת במצרים על ידי ארגון בשם תנועת הקצינים החופשיים. התנועה מדיחה את פארוק, מלך מצרים, ומעלה לשלטון את מוחמד נגיב. שיטת השלטון המצרית עוברת משיטה מלוכנית לשיטה רפובליקנית, אם כי נשארת לא-דמוקרטית.
1952: שיתוף פעולה פדרלי רשמי בין אמירויות המפרץ - בהשראת בריטניה, מתחיל שיתוף פעולה פדרלי למחצה בין שבע האמירויות, כשלב ביניים לקראת העצמאות העתידית של האמירויות.
1953: מקדש הבאב - המקדש שמושלם בחיפה הופך למבנה הראשון של המרכז הבהאי העולמי.
1958: הרפובליקה הערבית המאוחדת - איחוד בין סוריה למצרים בין השנים 1958 ל-1961. האיחוד נוצר ב-1958 כצעד הראשון לקראת הקמת אומה כלל-ערבית אחת.
1958: מלחמת האזרחים הראשונה בלבנון - עקב הריבוי הטבעי הגבוה באוכלוסייה המוסלמית והדרוזית בלבנון, חל שינוי לרעה בגודל אוכלוסיית המארונים, המיעוט השולט והפרו-מערבי, ובשנת 1958 פורץ מרד נגד השלטון, כאשר את המרד מובילה "החזית הלאומית" מין המחנה הפן-נאצריסטי. לאחר ארבעה חודשי לחימה בהם הממשלה נמנעת ככל יכולתה מהפגנת כוח, וזוכה לגיבוי צבאי בעניין זה מצבא ארצות הברית, מגיעים שני הצדדים לפשרה. בהמשך, זוכים המורדים בבחירות וכך משתלטים על הממשלה.
1958 ואילך: תקופה של תהפוכות בעיראק - המלוכה בעיראק מודחת בשנת 1958 על ידי לאומנים ערביים ועבד אל-כרים קאסם הופך למנהיג המדינה. פייסל השני, מלך עיראק נתלה בכיכר העיר בבגדאד. המהפכה מכניסה את המערכת הפוליטית בעיראק לסכסוך ולחוסר יציבות שיימשכו כמה שנים.
תור הזהב של כווית - עשור זה הוא חלק מתקופת תור הזהב של כווית. בשנת 1952 הופכת כווית ליצואנית הנפט הגדולה ביותר במפרץ הפרסי. בשנות ה-50 של המאה ה-20 מתפתחת כווית במהירות, כמדינת חסות בריטית, בזכות כמויות הנפט האדירות שהופקו מאדמתה, ורמת החיים של תושביה - רובם ככולם בני שבטים בדואים - מזנקת. לכווית זורמים עובדים זרים רבים ממדינות שונות.
פיחות במעמד המשפטי של השריעה - לאורך שנות ה-50, נמשכת מגמה של חילון משפטי בעולם הערבי, ושיאה ב-1956, כאשר מבוטלים בתי הדין השרעיים שבמצרים וכל סמכויותיהם עברו לבתי הדין האזרחיים. שינויים המחלישים משפטית את השריעה באים לידי ביטוי גם במקומות נוספים, דוגמת סוריה.


=== המזרח הרחוק ואוקיאניה ===
1950: הודו הופכת לדמוקרטיה המאוכלסת בעולם - 3 שנים לאחר עצמאות הודו, הודו הופכת רשמת לרפובליקה ההודית, עם אישור החוקה ב־26 בינואר 1950.
1950: סיום מלחמת האזרחים הסינית - מלחמת אזרחים שמתקיימת בסין משנת 1927 בין המפלגה הלאומית הסינית (קוומינטנג) למפלגה הקומוניסטית הסינית (CPC), מגיעה לסיומה בניצחון הקומוניסטים, שמשתלטים על רוב גדול של שטחי סין ומקימים את הרפובליקה העממית של סין. הלאומנים נאלצים לברוח ולהקים את הרפובליקה הסינית בטאיוואן.
1951-1950: סין מספחת את טיבט - בשנת 1950 נכנס "צבא השחרור העממי" לאזור הטיבטי צ'אמדו, כשהוא מוחץ ללא קושי את ההתנגדות הזעומה של הצבא הטיבטי דל האמצעים. ב-1951, הושג, תחת לחץ צבאי, "הסכם שבע-עשרה נקודות", בין נציגי הדלאי לאמה לנציגי בייג'ינג, המאשרר את ריבונותה של סין על טיבט.
1955: המפלגה הליברלית-דמוקרטית ביפן - נוסדת ועולה לשלטון המפלגה, שהופכת לדומיננטית ביותר ביפן בשבעת העשורים הבאים.
1956: רפובליקה איסלאמית - ב-1956 פקיסטן הופכת למדינה הראשונה בעולם שמנהיגה משטר של רפובליקה איסלאמית.
1957-1956: מערכת מאה הפרחים והמערכה כנגד הימין - למשך שנה אחת, המפלגה הקומוניסטית בסין מתירה ואף מעודדת מגוון רחב של השקפות עולם ופתרונות מדיניים. מאו דזה-דונג יוזם זאת ממניע נסתר לחזק את מעמדו, בהנחה שטענות ההמונים יתמכו במפלגתו. בפועל, מגלה מאו שאינו מצליח לתעל את הביקורת לטובתו, כשהאינטליגנציה מתחילה לבקר ולהצביע על טעויות המשטר ומחדליו. בתגובה פותח מאו במערכה כנגד "הימניים, אויבי העם, העשבים השוטים והמורעלים".
1959-1956: ניסיון המרידה בטיבט - לקראת סוף שנות ה-50 הולכים וצוברים תאוצה התקוממויות של טיבטים כנגד השלטונות הסינים, שנתמכים על ידי ה-CIA האמריקאי. עד שנת 1959 מחוסל המרד לחלוטין וטנזין גיאטסו, הדלאי לאמה ה-14, בורח מטיבט להודו. גולים טיבטים טוענים שעשרות אלפי טיבטים נהרגו באותן השנים.
1958: חוק ההגירה באוסטרליה  - ביטולו של חוק ההגירה האוסטרלי, המפלה לרעה מהגרים שאינם מאירופה, שהיה בתוקף מראשית המאה.
1960-1958: הקפיצה הגדולה קדימה - המפלגה הקומוניסטית עורכת תוכנית רפורמה נרחבת ברפובליקה העממית של סין בין 1958 ו-1960. על אף שכוונת הרפורמות היא לנצל את שפע כוח העבודה הזול כדי לתעש במהירות את המדינה, הזינוק הגדול נכשל כליל, ומביא לתוצאות הרות אסון ולרעב המוני בו גוועים 20 עד 30 מיליון איש ברעב עד 1961.
דמוקרטיזציה וליברליזציה במזרח הרחוק - בעשור זה מדינות שונות באסיה חוות דמוקרטיזציה. ברפורמה דמוקרטית בנפאל מתפרסמת חוקה חדשה, ונערכות הבחירות הדמוקרטיות הראשונות עבור אספה לאומית (הדמוקרטיזציה בנפאל לא האריכה ימים) ; בבהוטן נוסדת רשות מחוקקת שמטרתה לקדם בהדרגה רעיונות דמוקרטיים, בתקווה להרחיקה מהשפעתה של סין הקומוניסטית. במקביל הודו הדמוקרטית מאמצת לאורך העשור מספר חוקים ליברליים המכירות בזכויות נשים על חשבון מסורות מקומיות.


=== אמריקה הצפונית ===

1950: אגודת מאטאשין - האגודה, הנחשבת לארגון ההומוסקסואלים הראשון בארצות הברית, מתכנסת לראשונה ב-1950.
1956-1950: מקארתיזם - תקופה זו מאופיינת בחשש עמוק שהולך ונפוץ בארצות הברית מפני עליית הקומוניזם, ובמסע ציבורי נרחב שמעורר פחד מפני השפעה קומוניסטית ומפני מרגלים סובייטיים. הסנטור ג'וזף מקארתי, מנהיג מסע אנטי-קומוניסטי נמרץ משנת 1948 ועד אמצע שנות החמישים ובמסגרתו נחשדים אנשים בתקשורת, בתעשיית הקולנוע, בממשל, בצבא ובעיסוקים אחרים, כבעלי נטיות קומוניסטיות. בתקופה זו נכנס לתוקפו גם חוק הפיקוח על קומוניסטים, והמפלגה הקומוניסטית האמריקאית מוצאת אל מחוץ לחוק.
1953: דמוקרטיזציה בקוסטה-ריקה - החל משנת 1953 מתחילות בקוסטה ריקה בחירות בהתאם לחוקה.
1954: מבצע PBSUCCESS - הפיכה צבאית ביוזמת הCIA וחברת הפירות המאוחדת מסלקת את הנשיא הנבחר של גואטמלה, חקובו ארבנס גוסמן.
1954: פסק דין בראון נגד מועצת החינוך - פסק דין תקדימי של בית המשפט העליון של ארצות הברית קובע דה יורה כי הפרדה על רקע גזעי בחינוך הציבורי בארצות הברית היא בלתי חוקתית.
1968-1955: התנועה לזכויות האזרח - תנועה חברתית שמנהלת מאבק ארוך, לא אלים בעיקרו, למען זכויות אזרח שוות ולשוויון במסגרת החוק, בעיקר לאזרחים האפרו-אמריקאים של ארצות הברית.
1959: המהפכה הקובנית - סדרת האירועים בשלהי שנות ה-50, שבמהלכה מודח שליט קובה פולחנסיו בטיסטה, ובמקומו תופס את השלטון פידל קסטרו, שמנהיג בה משטר מרקסיסטי.
1959: אלסקה והוואי - מצטרפות כמדינה ה-49 וה-50 של ארצות הברית, בהתאמה, בשנת 1959.
עליית הפרוורים בארצות הברית - לאורך שנות ה-50 ואילך, ההגירה לפרוורים בארצות הברית פוגעת קשות בערים המרכזיות. אחוז התושבים אשר גרים בערים בארצות הברית ירד בשנים 1950–1990 מ-64% ל-38% בלבד. אחת התוצאות ההרסניות ביותר של הפרוור באותה עת היה ירידה בשיעורי המס בערים, בשל ההגירה מהן החוצה. כמו כן, הפרוור שינה את המאזן החברתי-כלכלי בערים והוביל לעלייה בפשיעה ובמתחים בין-גזעיים.
הנס הכלכלי של מקסיקו - בעשורים שלאחר מלחמת העולם השנייה, נהנית מקסיקו מתופעה אשר זוכה לכינוי "הנס הכלכלי של מקסיקו", אשר מתאפיינת בצמיחה כלכלית מואצת.


=== אמריקה הדרומית ===
1954-1952: השלכות מלחמת הצ'אקו - אף על פי שמלחמת הצ'אקו בין בוליביה לפרגוואי הסתיימה עוד בסוף שנות ה-30, סבלו שתי המדינות, בעקבות המלחמה, מאי יציבות פוליטית גדולה, שהגיעה לשיאה בשנות ה-50. בבוליביה גורמת המלחמה לזעזוע חברתי, ששיאה במהפכה שהובילה תנועת MNR המהפכנית-לאומנית, ב-1952 ; בפרגוואי גורמת המלחמה לסיום שלטונה של המפלגה הליברלית, ולהחלפתו בסדרת משטרים צבאיים, עד לעלייתו לשלטון של העריץ גנרל אלפרדו סטרסנר, ששולט במדינה ביד ברזל במשך 35 שנה, החל משנת 1954.
1955 ואילך: תחילת תקופת המשטרים הצבאיים בארגנטינה - הפיכה צבאית בארגנטינה בהובלת אדוארדו לונארדי מדיחה את חואן פרון ב-1955. הפיכה זו מכניסה את ארגנטינה לכמה עשורים תחת שלטון רודני צבאי ושנים מועטות של שלטון אזרחי נבחר.
1958: הסכם פונטו פיחו - נחתם הסכם בין שלוש מפלגות בוונצואלה, לכאורה במטרה להשיג יציבות למשטר הדמוקרטי החדש. ההסכם סופג ביקורת רבה על כך שלמעשה מונע מכוחות פוליטיים חדשים להתחזק.
דמוקרטיזציה ופיתוח בברזיל - בשנות ה-50 ברזיל מתפתחת באופן מואץ, אך גם צוברת חובות חוץ בגובה של שלושה מיליארד דולר.


=== אפריקה ===
1953: הפדרציה של רודזיה וניאסלנד - בשנת 1953 מתאחדת רודזיה עם צפון רודזיה (היום זמביה) ועם ניאזאלנד (באנגלית: Nyasaland, היום מלאווי) ליצירת פדרציה תחת חסות בריטית. בין המטרות שבבסיס הקמת הפדרציה, עומד הניסיון הבריטי לייצב באפריקה גורם פרו-בריטי חזק כתגובה לעלייתה לשלטון של המפלגה הלאומית באיחוד דרום אפריקה.
1956: מלחמת האחים בסודאן - מיד עם קבלת העצמאות של סודאן מבריטניה בשנת 1956, פורצת מלחמת אזרחים, בה שבטי הדרום ביקשו להשיג לעצמם עצמאות.
1959: חלוקת מימי הנילוס - מצרים וסודאן מעדכנות את ההסכם שנחתם בשנות ה-20 בין הבריטים למצרים, ומסכמות ביניהם חלוקה של 87% ממימי נהר הנילוס ביניהן, תוך התנגדות רשמית לכל ניסיון של מדינה אחרת לפגוע במכסה זו. בהמשך, הסכם זה יעורר מחלוקת רבה בין המדינות השונות אשר נהר הנילוס זורם בשטחן.
1961-1959: הפיכה ברואנדה - לקראת הכרזת העצמאות של רואנדה מידי הבלגים, מתחיל מאבק פנימי ברואנדה, שעדיין תחת שלטון בלגי, בין המיעוט השולט הטוטסי לבין ההוטו, הרוב הנשלט. המתח מגיע לשיא בין השנים 1959–1961 כאשר טבחו בני שבט ההוטו במאות מבני שבט הטוטסי.
האפרטהייד בדרום אפריקה - בשנות ה-50 הונהגו בדרום אפריקה מספר חוקים המפלים לרעה אזרחים שחורי עור לעומת אזרחים לבני עור. בין החוקים בעשור זה: איסור על יחסי מין בין לבנים לבין בני גזעים אחרים ; רישום בתעודת הזהות על פי גזע, וחובה על נשיאתה ; איסור על לא-לבנים להתגורר בערים, והגבלת תנועתם ; הפרדה גזעית במתקני שעשועים, מתקני שירותים, חופי רחצה וכדומה ; קביעת רמת החינוך לה זכאים השחורים - כנמוכה משמעותית מזו של הלבנים ; מיסוד אפליה בתעסוקה.


== כלכלה ==

1958: תקן הזהב - לאחר תקופת ביניים ארוכה של העדר תקן בינלאומי לקביעת ערך מטבעות, מרבית המעצמות העולמיות מאמצות מודל לתקן המקל על החלפת המטבעות שלהן לזהב ובחזרה.
צמיחה כלכלית - עשור זה והעשור הבא היו נקודת השיא של הצמיחה בהיסטוריה, שלא נשברה גם בראשית המאה ה-21.
צמיחת יפן תחת כיבוש ארצות הברית - במסגרת תוכנית של התפתחות תעשייתית אגרסיבית, מדיניות הגנה כלכלית והטלת משימת ההגנה הצבאית על ארצות הברית, זינק התל"ג של יפן והיא נעשתה לאחת מהכלכלות הגדולות בעולם. תהליך הכיבוש מסתיים באופן רשמי בשנת 1951, אבל בפועל נותרת ביפן התערבות אמריקאית גם בעשורים הבאים.
חברות בולטות שהוקמו בעשור זה: סובארו (1953), ברגר קינג (1954).


== התנקשויות, חיסולים, וניסיונות התנקשות ==

ההתנקשויות, החיסולים, וניסיונות ההתנקשות הבולטים ביותר במהלך העשור (לא בהכרח רק רציחות פוליטיות):

1950: ניסיון ההתנקשות בהארי טרומן - שני לאומנים מפוארטו ריקו ירו לעבר הנשיא טרומן בוושינגטון הבירה והרגו שניים מסוכני השירות החשאי. הנשיא לא נפגע. אחד המתנקשים נהרג והשני נדון למוות. הנשיא טרומן המיר את עונשו למאסר עולם.
1951: רצח המלך עבדאללה - המלך עבדאללה הראשון נרצח במהלך תפילות יום השישי בירושלים. עם רצח פוליטי זה באה לקיצה למשך זמן רב האפשרות למשא ומתן לשלום בין ישראל לירדן. המשא ומתן בין ישראל לבין ירדן יתחדש כעבור כעשרים שנה, במגעים בין המלך חוסיין לבין בכירים בממשלת ישראל, בסדרה מתמשכת של פגישות חשאיות, שהבשילו לידי הסכם השלום בין ישראל לירדן בשנת 1994.
1952: 11 מנאשמי משפטי פראג, בהם רודולף סלנסקי, מוצאים להורג
1955: ההתנקשות בנשיא פנמה - חוזה אנטוניו רמון קאנטרה, נשיא פנמה, נרצח בהתנקשות.
1956: רצח נשיא ניקרגואה - אנסטסיו סומוסה גרסיה, הנשיא העריץ של ניקרגואה, נרצח בידי מתנקש. אחרי מותו תפס את כס הנשיאות בנו, לואיס סומוסה דביילה.
1958: רצח מלך עיראק - פייסל השני, מלך עיראק נתלה בכיכר העיר בבגדאד בידי מורדים.
1959: רצח ראש ממשלת סרי לנקה - ראש ממשלת סרי לנקה בנדרנייקה, נרצח כחלק ממלחמת האזרחים בסרי לנקה.


== אסונות ==


=== אסונות טבע ===
8 ביוני 1953 – 115 הרוגים בסופת טורנדו אשר מכה בעיר פלינט שבמישיגן. זהו הטורנדו האחרון שגבה יותר מ-100 קורבנות.
1955-1954 - 3 סופות הוריקן מכות בתוך שנתיים באמריקה הצפונית, וגובות את חייהם של למעלה מ-300 בני אדם. הוריקן "קרול" שהכתה באוגוסט 1954 היא סופת ההוריקן הראשונה במסורת האמריקאית של נתינת שמות לסופות הוריקן, כאשר במשך עשרות שנים נהוג היה לתת לסופות שמות נשיים.
27 ביוני 1957 – סערת ההוריקן "אודרי" הורגת 500 בני אדם בלואיזיאנה וטקסס.
2 ביולי 1957 – ברעידת אדמה במגניטודה 7.4, מצפון לטהראן באיראן נהרגים 2,500 איש.
27 בספטמבר 1959 – קרוב ל-5,000 איש נספים בסופת טייפון באי הונשו (Honshu) ביפן.


=== אסונות מעשי ידי אדם ===
6 בפברואר 1958 – האסון האווירי במינכן - 22 איש, ובהם 8 משחקני מנצ'סטר יונייטד, נהרגים בהתרסקות מטוס של חברת BEA בטיסה 609.
3 בפברואר 1959 - היום שבו מתה המוזיקה - מתרסק מטוס שעליו שלושה כוכבי הרוק אנד רול באדי הולי, ריצ'י ואלנס וג.פ. "ביג בופר" ריצ'רדסון.


=== בריאות ===
1958-1957: השפעת האסיאתית - מגפת שפעת שמקורה בדרום סין, מתפשטת בעולם וגובה, על פי הערכות שונות, בין 1 ל-4 מיליון קורבנות.


== מדע וטכנולוגיה ==


=== טכנולוגיית חלל ===

1951: חגורת קויפר - גילויה של חגורת קויפר הסובבת את השמש.
1953: מדידת מרחק גלקסיית אנדרומדה - עם השלמת מצפה הכוכבים פאלומר, נערכות המדידות המדויקות ביותר עד לאותו רגע, לגבי המרחק של גלקסיית שביל החלב מגלקסיית אנדרומדה - מדידות שהיו שונות מאוד מהתחזיות הקודמות (יותר מכפול מתחזיות).
1957: תחילת המרוץ לחלל - ב-4 באוקטובר 1957 ברית המועצות משגרת לחלל את ספוטניק 1, הלוויין המלאכותי הראשון. אירוע זה מתחיל למעשה את המירוץ לחלל בין ארצות הברית וברית המועצות. בהמשך אותו שנה משגרת ברית המועצות את היצור החי הראשון אל החלל, היא לייקה הכלבה, הטסה בלוויין הספוטניק 2.
1958: נאס"א - סוכנות החלל של ארצות הברית, נוסדת כאחראית על תוכנית החלל האמריקאית.
1958: אקספלורר 1 - הלוויין משוגר אל החלל על ידי ארצות הברית ובאמצעותו אושרה התאוריה לגבי קיומן של חגורות הקרינה הקוסמיות המקיפות את כדור הארץ. אלו קיבלו בהמשך את השם חגורת ואן אלן.
1959: העצם המלאכותי הראשון שמגיע לירח - ברית המועצות משגרת לחלל החיצון את לונה 1. זהו הלוויין המלאכותי הראשון שמקיף את הירח. בהמשך אותה שנה, הגשושית הסובייטית לונה 2 מתרסקת על פני הירח, ובכך הופכת לעצם הראשון מעשה-ידי אדם המגיע לשם.


=== טכנולוגיה צבאית ===

1950: תחילת עידן הסילון - מתקיים קרב האוויר הראשון בהיסטוריה בין שני מטוסי סילון, במסגרת מלחמת קוריאה.
1952: פצצת מימן - ארצות הברית עורכת את הפיצוץ הנסיוני הראשון של פצצת המימן.
1952: נשק גרעיני לבריטניה - בריטניה עורכת ניסוי ראשון בנשק גרעיני.
1952: M48 פטון - פיתוחו של הטנק האמריקאי הראשון שנחשב לטנק מערכה עיקרי. הטנק משרת בצבאות רבים בעולם.
1955: עוזי - פיתוחו של תת המקלע מתוצרת התעשייה הצבאית הישראלית. לאורך השנים התעשייה הצבאית ייצרה למעלה מ-10 מיליון יחידות של העוזי שיוצאו למדינות רבות ברחבי העולם.
טילי קרקע אוויר - בעשור זה הופכות לראשונה למבצעיות מערכות הגנה כנגד איומים אוויריים, אליהם הצטרפו בעשור האחרון גם מטוסי סילון ופצצות גרעין.


=== פיתוחים טכנולוגיים נוספים ===
1952 ואילך: טרנזיסטורים הופכים לנפוצים - במהלך שנות החמישים, טרנזיסטורים הופכים נפוצים ומשמעותיים בפיתוחים טכנולוגים שונים. הטרנזיסטורים הופיעו במרכזיות טלפוניה (1952), מכשירי עזר לשמיעה (1953) ומקלטי רדיו ניידים (1954).
1953: טלוויזיה צבעונית - משווקת לראשונה.
1953: מחפרון - המחפרון, המכונה "שופל", מומצא בבריטניה על ידי ג'וזף סיריל במפורד, מייסד חברת JCB.
1953: בסיסה של טכנולוגיית הלייזר - צ'ארלס טאונס בונה את המייזר בשנת 1953. בשנת 1958 הביוכימאי זוכה פרס נובל, ג'ורג' ואלד, ועמיתיו מגלים שפוטונים עשויים להיבלע על ידי אלקטרונים באטומים ובמולקולות, ולגרום לשינויים ברמות האנרגיה שלהם. הישגים אלו היו שלבים בדרך להמצאת הלייזר ולפיתוחים נוספים.
1954: סוללה סולארית - פיתוחה של הסוללה הסולארית.
1954: תחנת כוח גרעינית - תחנת הכוח הגרעינית הראשונה בעולם מופעלת באונינסק ליד מוסקבה.
1955: שלט רחוק - חברת זנית הציגה את השלט האלחוטי הראשון שפעל באמצעות אור נראה.
1957 ואילך: שפות התכנות הראשונות - לקראת סוף עשור זה, מתפתחות כמה משפות התכנות המוקדמות ביותר: Fortran, Lisp, ALGOL, COBOL.
1957: השעון החשמלי הראשון מוצג על ידי חברת השעונים המילטון.
1958: לוגיקה טרינארית - פיתוחו של המחשב הראשון בעל לוגיקה טרינארית בברית המועצות.
1958: מעגל משולב - נוצר לראשונה על ידי ג'ק קילבי.
1959: מכונת צילום - מפותחת על ידי חברת זירוקס.

		


=== הישגים מדעיים בתחום הרפואה ===

1950: השתלת כבד - השתלת הכבד הראשונה בעולם מתבצעת על ידי ד"ר ריצ'רד לאולר בשיקגו.
1953: אולטרה סאונד - מתקיימת מדידת האולטרה סאונד הראשונה המוצלחת של פעילות לב, ובהמשך אותה השנה, גם סריקה ראשונה של פעילות מוח.
1953: מבחן אפגאר - מוצג לעולם על ידי ד"ר וירג'יניה אפגאר. שיטה זו להערכת בריאות ילוד, מפחיתה דרסטית תמותת תינוקות בעולם.
1953: תלידומיד - פיתוחה של התרופה, אשר משמשת לטיפול במספר מחלות.
1954: השתלת כליה - השתלת הכליה הראשונה מתבצעת בבית חולים בבוסטון.
1955: חיסון פוליו - חיסון לפוליו מפותח לראשונה על ידי ד"ר יונה סאלק.
1956: חיסון לשיתוק ילדים - חיסון למחלה משוחרר לציבור.
אנטיביוטיקה - לאורך העשור מפותחים סוגים חדשים ויעילים של אנטיביוטיקה המטפלת בספקטרום רחב של חיידקים, וכן אנטיביוטיקה שמטפלת בחיידקים שהחלו לפתח עמידות לפניצילין.


=== הישגים מדעיים נוספים ===

1950 ואילך: בינה מלאכותית - מתחילה כתחום ניסויי בשנות ה־50, עם חלוצים כמו אלאן ניואל והרברט סימון, שמייסדים את מעבדת הבינה המלאכותית הראשונה באוניברסיטת קרנגי מלון, וג'ון מקארתי ומרווין מינסקי, שייסדו את המעבדה ב־MIT ב־1959. בשנים אלו מציע אלן טיורינג את מבחן טיורינג כמדד אפשרי למידה שבה יש למכונה כלשהי אינטליגנציה.
1950: קליפורניום - חוקרים מאוניברסיטת ברקלי בקליפורניה מכריזים על יצירת היסוד הכימי מספר 98, וקוראים לו קליפורניום.
1950: חיזוי מזג אוויר - לראשונה מערכת ממוחשבת מצליחה לחזות מראש נתוני לחץ אטמוספירי, בהתאם לחזונו של לואיס פריי ריצ'רדסון. הצלחה זו מאפשרת מעשית חיזוי מזג אוויר.
1951: מיפוי העמקים העמוקים בעולם - הנקודה העמוקה ביותר באוקיינוס (ובעולם בכלל) שנמצאת באוקיינוס השקט ליד איי מריאנה הצפוניים, נחקרת לראשונה באופן מלא על ידי חיל הים הבריטי.
1952: שיבוט ראשון של יצור חי - ראשני צפרדע הופכים לבעל החיים הראשון אשר שובט בהצלחה על ידי החוקר האמריקני, תומאס קינג.
1952: מודל הודג'קין-האקסלי - המודל המתאר את התגובה החשמלית של תאי עצב ומסביר את אופן היווצרותם של דחפים עצביים, עליהם מתבססת התקשורת העצבית, מתפרסם על ידי אלן הודג'קין ואנדרו הקסלי, אשר זוכים בפרס נובל על הישג זה.
1953: אוקסיטוצין - וינסנט דו ויניו גילה את הורמון האוקסיטוצין.
1953: העפלה לפסגת האוורסט - פסגת האוורסט נכבשת לראשונה על ידי אדמונד הילרי וטנזינג נורגיי.
1953: גילוי מבנה ה-DNA - פרנסיס קריק וג'יימס ווטסון מגלים את המבנה הספירלי של ה-DNA.
1953: ניסוי מילר-יורי - סטנלי מילר והרולד יורי מצליחים ליצור במעבדה חומצות אמינו שהם אבני הבניין של החלבונים, במטרה להתחקות אחר המרק הקדום שהוא הבסיס לתחילת החיים, על פי ההשערות.
1954: CERN - היווסדו של המרכז האירופי לחקר הגרעין.
1956: אלגברה הומולוגית - מוכרת כענף עצמאי, כאשר אנרי קרטן וסמואל אילנברג מפרסמים את ספרם "Homological Algebra".
1957: גיבוש תאוריית טקטוניקת הלוחות - בעקבות עבודת מיפוי נרחבת שנעשתה בידי ברוס היזן, מארי ת'ארפ, מוריס יואינג ואחרים, מתגלה כי הרכס המרכז-אטלנטי הוא חלק ממערכת עולמית של רכסים תת-ימיים, גילוי שמוביל לאישוש תאוריית נדידת היבשות וגיבוש תאוריית טקטוניקת הלוחות.
1957 ואילך: מיפוי הקטבים - בסוף שנות ה-50 נרשמים הישגים חסרי תקדים במיפוי הקטבים. משלחת סובייטית מגיעה לראשונה בהיסטוריה אל הקוטב הדרומי הלא נגיש בשנת 1957. הם מקימים שם את תחנת סובטצקייה. בשנת 1958 הצוללת הגרעינית האמריקאית נאוטילוס משלימה מעבר מתחת לכיפת הקרח של הקוטב הצפוני. בשנה לאחר מכן צוללת אמריקאית נוספת היא הראשונה להגיע אל פני השטח של הקוטב הצפוני.
1958-1957: השנה הגאופיזית הבינלאומית - מיזם בינלאומי שנערך מ-1 ביולי 1957 ועד 31 בדצמבר 1958 והוכרז על ידי המועצה הבינלאומית של ארגוני מחקר. במיזם השתתפו 67 מדינות.
1958: חקר ההתחממות העולמית - מתחילה מדידה במטרה לאסוף נתונים קבועים על ההתחממות העולמית, על ידי תיעוד ממצאי גזי חממה ואירוסולים סולפטיים.


== תרבות פופולרית ==


=== מוזיקה ===
 ערך מורחב – שנות ה-50 של המאה ה-20 במוזיקה הפופולרית
הרוק אנד רול נוצר ומתפתח, בעקבות המהפכה האלקטרונית בבלוז. בעקבות עלייתם של סגנונות אלו, פותחה ושווקה לראשונה גיטרה בס.
מוזיקת הפופ המסורתית מגיעה לשיאה.
במהלך שנות ה-50 הזמר האמריקני אלביס פרסלי הצליח להביא את מספר הלהיטים הרב ביותר לצמרת מצעד הפזמונים המרכזי של תעשיית המוזיקה האמריקאית (10 שירים) וכמו כן הצליח להישאר במשך הזמן הרב ביותר בצמרת המצעד (57 שבועות).
מוזיקת הסלסה נוצרת בתקופה זו, בגרסתה המערבית-הפופולרית, כאשר השפעות של מוזיקה קובנית מגיעות לארצות הברית.
הסינגלים הנמכרים ביותר בארצות הברית במהלך העשור לפי מגזין בילבורד: "Goodnight, Irene" ‏(1950), "Too Young" ‏(1951), "Blue Tango" ‏(1952), "The Song From Moulin Rouge (Where Is Your Heart)" ‏(1953), "Little Things Mean A Lot" ‏(1954), "Cherry Pink And Apple Blossom White" ‏(1955), "Heartbreak Hotel" ‏(1956), "All Shook Up" ‏(1957), "Volare (Nel Blu Dipinto Di Blu)" ‏(1958), "The Battle of New Orleans" ‏(1959)


=== טלוויזיה ===

במהלך שנות ה-50, הטלוויזיה מחליפה בהדרגה את הרדיו כאמצעי התקשורת הדומיננטי במדינות המתועשות.
1950: צחוק מוקלט - תוכנית הטלוויזיה הראשונה שעושה שימוש בפסקול של צחוק מוקלט היא "המופע של האנק מק'קיון".
1951: קומדיית מצבים - סגנון זה, שהחל עוד בעשור הקודם, מקבל את שמו עם עליית הפופולריות שלו, בעקבות סדרות בולטות כמו "לוסי אהובתי".
1951: תוכניות האירוח - בשנת 1951 עולה לאוויר בארצות הברית תוכנית האירוח הראשונה, בכיכובו של ג'ו פרנקלין. בשנת 1954 נוחל סגנון זה הצלחה רבה עם תחילת שידורה של The Tonight Show, שמאז ממשיכה להיות משודרת ברצף למעלה מ-6 עשורים.
1959: טלוויזיה צבעונית - תוכנית המערבונים בוננזה היא תוכנית הטלוויזיה הראשונה שמשודרת בצבע.
תוכניות וסדרות טלוויזיה בולטות מחו"ל שעלו לשידור במהלך העשור: לוסי אהובתי (1951), דראגנט ‏ (1951), המופע של אבוט וקוסטלו ‏ (1952), Guiding Light ‏ (1952), המופע של אוזי והארייט ‏ (1952), סופרמן ‏ (1952), החיים עם אליזבת ‏ (1953), רין טין טין ‏ (1954), פלאש גורדון (1954) ‏, The Tonight Show‏ (1954), ‏Father Knows Best ‏ (1954), אלפרד היצ'קוק מגיש (1955), לאסי‏ (1954), כשהעולם מסתובב ‏ (1956), The Honeymooners ‏ (1956), Leave It to Beaver ‏ (1957), פרי מייסון (1957), מווריק ‏ (1957), פרי מייסון ‏ (1957), The Real McCoys ‏ (1957), פיטר גאן ‏ (1958), אזור הדימדומים (1959), בוננזה (1959), הבלתי משוחדים ‏ (1959), לאראמי ‏ (1959).


=== מגמות אופנה ===
 ערך מורחב – אופנה במדינות המערב בשנים 1945–1959המונח "דור הביט" תיאר זרם אומנותי של תחילת העשור, המאופיין בכתיבה חופשית ואסוציאטיבית, בשפת דיבור, אשר כותביה כותבים את כל אשר על דעתם ונמנעים מלערוך תיקונים בטקסט. בשנת 1958 נטבע בארצות הברית המונח "ביטניק", כינוי גנאי לנערים מזוקנים וצמאי חופש, המשתמשים בסמים ובאלכוהול, ושהוריהם או מנהלי בית הספר חששו כי יהפכו לקומוניסטים.
החופש, הפוליטיות וגילם הצעיר של הביטניקים יהוו שנים אחר כך מודל לתנועת-נגד: למשל, ההיפים בשנות השישים והפאנקיסטים בשנות השבעים.
שנות ה-50 במערב מזוהות עם אופנת ההוט קוטור - ביגוד ואביזרי אופנה יוקרתיים שהוכנו והותאמו באופן אישי - שהחלה לצבור פופולריות לאחר מלחמת העולם השנייה, לאחר שמדינות המערב יצאו מכלכלת הצנע של המלחמה, ופריז חזרה להיות בירת האופנה העולמית. אחת התוצאות של השגשוג הכלכלי שלאחר מלחמת העולם השנייה הייתה זמינות רבה של בדים סינתטיים חומרים כמו ניילון, ופוליאסטר, אשר היו נוחים לכביסה.
הכתפיים המרובעות והחצאיות הקצרות חלפו מהאופנה, והתחלפו בעיצובי צורות וצלליות בבד ובעיצוב בגדים המחמיאים מאוד לצורת הגוף הנשית, דוגמת דיור. אופנה זו באה לידי ביטוי, בדרך כלל, בגזרת כתפיים צרות, מותניים צמודים, דגש על חזה, חצאיות ארוכות יותר, ולרוב בעלות שוליים רחבות יותר. באמצע שנות ה-50 אופנה זו פינתה בתורה את מקומה לאופנה חדשה של ביגוד שאינו מותאם אישית לצורת הגוף, וחלק מבגדים אלו כונו על ידי מגזין ווג "שמלת חולצת טריקו". מגמה חדשה, שצברה תאוצה בתקופה זו, הייתה שבני הנוער פיתחו אופנה משלהם, במקום להתלבש בדומה להוריהם כמו בעשורים הקודמים.
עוד בתחילת העשור, הביקיני, שחולל סערה ברחבי העולם בהמשך, הפך פופולרי על חופי הריביירה הצרפתית. הזינוק המשמעותי ביותר של הביקיני בשוק העולמי בא, כאשר הופיעה השחקנית בריז'יט בארדו בבגד הים הזעיר בסרט "ואלוהים ברא את האישה" משנת 1956.
במזרח, מעצבים שונים במדינות עולם שלישי אשר היו מחוץ לשליטה קולוניאלית ביקשו ליצור זהות אופנתית שונה שתבדיל אותם מהתרבות המערבית, וכך, אנשי עסקים מאסיה או מהמזרח התיכון, למשל, לבשו לעיתים חליפות בסגנון מערבי עם כיסויי ראש מקומיים כמו תרבוש או כאפיה. בהודו, בגדים מסורתיים הותאמו לסגנון חליפה, ובסין החלה בהדרגה לחלחל לאופנה חליפות בסגנון לבושו של מאו.
בעשור זה לראשונה הצטרפה הטלוויזיה למגזיני האופנה וסרטי הקולנוע, בהכתבת האופנה.


=== קולנוע ===

זוכי האוסקר: הכל אודות חוה (1950), אמריקאי בפריז (1951), ההצגה הגדולה בתבל (1952), מעתה ועד עולם (1953), חופי הכרך (1954), מרטי (1955), מסביב לעולם בשמונים יום (1956), הגשר על הנהר קוואי (1957), ז'יז'י (1958), בן חור (1959).
הראשון בסדרת סרטי גודזילה יוצא לאקרנים ביפן.


=== ספרות ===
הספרים שנכללו הכי הרבה שבועות בכל השנה ברשימת רבי-המכר של הניו יורק טיימס בקטגוריית סיפורת: The Cardinal‏ (1950), המרד על הקיין (1951), המרד על הקיין‏(1952), Désirée‏(1953), Not as a Stranger‏ (1954), The View from Pompey's Head  ‏ (1955)‏, The Last Hurrah‏ (1956)‏, By Love Possessed ‏ (1957)‏, Anatomy of a Murder ‏(1958)‏, אקסודוס‏ (1959)
ספרים בולטים נוספים שיצאו לראשונה לשווקים בחו"ל במהלך העשור: טרילוגיית ספרי "שר הטבעות", "התפסן בשדה השיפון", "בעל זבוב", "לוליטה", "מרד הנפילים", "הזקן והים", "האריה, המכשפה וארון הבגדים", "פרנהייט 451", "אני, רובוט", "מעתה ועד עולם", "חתול תעלול"
חוברות/רצועות קומיקס בולטות שמופיעות לראשונה: פינאטס (1950), דני שובבני (1951), הדוד קמצוץ (1952), אסטריקס (1959), סופרגירל (1959).
בשנת 1955 נחנך מיזם ספר השיאים של גינס.


=== ספורט ===
1950: מונדיאל 1950 נערך בברזיל. זוכת המונדיאל: נבחרת אורוגוואי.
1954: מונדיאל 1954 נערך בשווייץ. זוכת המונדיאל: נבחרת מערב גרמניה. במונדיאל זה מובקע ממוצע שיא של 5.4 שערים למשחק.
1957-1954: מוקמת אופ"א, התאחדות אירופה לכדורגל, וכן קונפדרציית הכדורגל של אסיה, וקונפדרציית הכדורגל של אפריקה.
1958: ליגת ה-NFL עוברת מיזוג, והופכת מליגה של פוטבול אוניברסיטאות לליגת הפוטבול של ארצות הברית, ובהמשך לליגת הספורט העשירה בארצות הברית.
1958: מונדיאל 1958 נערך בשוודיה. זוכת המונדיאל: נבחרת ברזיל.


=== שונות ===

1950 ואילך: מרכזי הקניות - משנות ה-50 של המאה ה-20, עם תהליך הפרבור בערים רבות ועליית תרבות הפרוורים, לצד תפוצת המכוניות הרחבה, מתפתחת בארצות הברית תרבות מרכזי הקניות - אלו ממוקמים בחוצות הערים, ונבנים בצורה של הרחובות הראשיים שהיו קיימים בערים הקטנות בארצות הברית - אולם מקורים לחלוטין. הראשון במרכזי הקניות של ארצות הברית, "מרכז הקניות נורת'גייט" (Northgate Center) בסיאטל, נבנה ב-1950.
1953: הירחון פלייבוי נוסד על ידי יו הפנר בשיקגו שבארצות הברית.
1955: מוקם פארק דיסנילנד, הראשון מבין פארקים ואתרי נופש של חברת וולט דיסני.
1956: תחרות האירוויזיון הראשונה מתקיימת בלוגאנו בשווייץ.
1959: בובת ה"ברבי" מוצגת לראשונה ביריד בניו יורק
תרבות הביטניקים הופכת לאופנתית במהלך עשור זה.
תור הזהב של ברודוויי - ברודוויי הופך למרכז התיאטרון ומחזות הזמר של ארצות הברית, ולאחד המרכזים החשובים בעולם בתחומו.
משחקים בולטים שמופיעים לראשונה: סיכון (1957), הולה הופ (1958), לגו (1958).


== אישים בולטים ==


=== מנהיגי עולם בולטים ===
מנהיגי עולם שנכללו במהלך העשור בצמרת רשימת אנשי השנה של המגזין "טיים":

מוחמד מוסאדק (1951) - נבחר לאיש השנה משום שבאותה השנה נבחר מוסדק כראש ממשלת איראן וגירש את חברות הנפט המערביות מאיראן, ובכך פרץ אחד ממשברי הנפט הגדולים של המאה ה-20.
אליזבת השנייה (1952) - נבחר לאשת השנה משום שבאותה השנה אליזבת הפכה למלכת הממלכה המאוחדת עם מות אביה המלך ג'ורג' השישי.
קונראד אדנאואר (1953) - נבחר לאיש השנה משום שבאותה השנה נבחר מחדש לתפקיד קנצלר גרמניה המערבית.
ניקיטה חרושצ'וב (1957) - נבחר לאיש השנה משום שבאותה השנה כשליט ברית המועצות הוא הוביל את ברית המועצות למרוץ החלל עם שיגורו לחלל של ספוטניק 1, אשר היה הלוויין המלאכותי הראשון ששוגר על ידי האדם לחלל.
שארל דה גול (1958) - נבחר לאיש השנה משום שבאותה השנה מונה לראשות ממשלת צרפת (במאי 1958), ולאחר התמוטטות הרפובליקה הרביעית וייסודה של הרפובליקה החמישית נבחר לנשיא צרפת (בדצמבר 1958).
דווייט אייזנהאואר (1959) - היה נשיא ארצות הברית בשנים 1953-1961.
		
		
		
		
		


=== שחקנים / אנשי בידור ===

		
		
		


=== מוזיקאים ולהקות ===

		
		
		


=== ספורטאים ===
אמיל זטופק
פרנץ פושקש
אלברטו אסקרי
רוג'ר בניסטר
יוגי ברה
רוקי מרציאנו
וילי מייס
דולף שייס
בוב קוזי
לב יאשין


=== מדענים ===


=== סופרים ===


== שנות ה-50 בישראל ==


=== אירועים משמעותיים בישראל ===
בשנת 1952 לאחר הסכמת ממשלת ישראל, נפתח הסכם השילומים, שעורר סערה גדולה במדינה והביא לדילמה מוסרית את אנשי הממשל השונים בארץ. בשנים 1954–1955 התחוללה בארץ פרשת לבון שעוררה בפעם הראשונה פקפוק בממשל ובמוסדות הביטחון. ב-1956, בעקבות הודעת מצרים על הלאמת תעלת סואץ ושורה של פעולות טרור מצד הפדאיון, פתחה ישראל, בשיתוף פעולה סודי עם בריטניה וצרפת, במבצע קדש - לכיבוש חצי האי סיני והשגת שליטה על תעלת סואץ. לאחר שהושגו התוצאות הרצויות נסוגה ישראל מחצי האי סיני ומרצועת עזה בלחץ המעצמות.
כמו כן התאפיינו שנים אלה בהגעתם של קרוב למיליון יהודים לישראל כחלק מהעלייה ההמונית, מהלך שהכפיל את האוכלוסייה היהודית במדינה ועירער את ההרכב ההומוגני שלה. העולים שבאו ממרבית ארצות הפזורה היהודית במזרח התיכון ומרכז אירופה, שוכנו במעברות שהוקמו במהירות. תנאי החיים הקשים, לצד תחושתם של עולים רבים כי הם מופלים על רקע מוצאם התרבותי, הביאו למירמור ולמתחים ששיאם היה בהתפרצות שנודעה לימים כמהומות ואדי סאליב.
בשנות ה-50 הוקמו קרנות הפנסיה ההסתדרותיות שהתפתחו עד שהקיפו חלק גדול של ציבור העובדים המאורגן בישראל. קרנות דומות הוקמו גם על ידי ארגוני עובדים אחרים (הסתדרות הפועל המזרחי והסתדרות העובדים הלאומית.
בשנת 1955 נבנה מחשב ה"ויצק", המחשב הראשון במדינת ישראל, ואחד המחשבים האלקטרוניים הראשונים בעולם.
ב-30 באוקטובר 1957 הושלם מפעל ייבוש אגם החולה על ידי קק"ל.
בשנת 1959 הוקמה שכונת קריית מטרסדורף השכונה הוקמה על ידי הרב שמואל ארנפלד. ונקראה על שם העיר מטרסדורף בהונגריה (שלאחר מכן הפכה למטרסבורג באוסטריה), שם שכנה קהילה יהודית מוכרת ומפורסמת. הקמת הקריה סמלה את התפתחויות הבנייה החרדית בירושלים והתרחבותן של השכונות החרדיות סביב שכונת מאה שערים (השכונה החרדית הוותיקה בירושלים).

		
		
		


=== תרבות ישראלית פופולרית ===
ספרים בולטים מישראל שיצאו לראשונה לשווקים במהלך העשור: דירה להשכיר, איה פלוטו, ימי צקלג, בית הבובות, החיים כמשל


== קישורים חיצוניים ==


== הערות שוליים ==