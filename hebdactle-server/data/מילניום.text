מילניום (millennium, מלטינית mille אלף, ו-annum שנה) הוא תקופה בת אלף שנה. ימי הביניים, לדוגמה, נמשכו לאורך מילניום אחד, פחות או יותר, מהמאה ה-5 ועד למאה ה-15.
רבים ייחסו למעבר למילניום השלישי חשיבות רבה. חגיגות ענק ומופעי ראווה נערכו בכל רחבי העולם, לציון סיום תקופה (המאה העשרים והאלף השני) וגם תחילת תקופה חדשה, אירוע המתרחש אחת לאלף שנים. התקרבות המילניום השלישי לוותה בחרדה רבה מפני תקלות הנובעות מ"באג 2000", ובהשקעות עתק כדי להתגבר עליו, ובסופו של דבר לא התרחשו תקלות מהותיות.
לרגל המאורע, ביומו הראשון של המילניום השלישי הנפיק השירות הבולאי בישראל סדרה של ארבעה בולים בנושא השגי האנושות בפתח המילניום, אותה עיצב משה פרג. התחומים בהם עסקו הבולים הם האינטרנט, חקר החלל, איכות החיים והביוטכנולוגיה.


== קישורים חיצוניים ==
קבלת המילניום בעזריאלי, באתר יוטיוב
מילניום, באתר אנציקלופדיה בריטניקה (באנגלית)