האוקיינוס הדרומי הוא כינוי שהוצע בשנת 2000 על ידי ארגון ההידרוגרפיה הבינלאומי, והוכרז רשמית ב-8 ביוני (יום האוקיינוסים העולמי) 2021 על ידי ארגון נשיונל ג'יאוגרפיק. האוקיינוס משתרע במים המקיפים את יבשת אנטארקטיקה, ושטחו 20.327 מיליון קמ"ר. בשונה מאוקיינוסים האחרים המוגדרים כמוקפים ביבשות, האוקיינוס הדרומי מוקף באוקיינוסים אחרים - השקט, ההודי והאטלנטי, ומסת המים שלו הוא ה"זרם מקיף הקוטב האנטארקטי". מימיו של זרם זה קרים יותר ומלוחים פחות משאר האוקיינוסים בעולם.


== ההצעה ==
המהדורה השנייה של ספר גבולות האוקיינוסים והימים של הארגון ההידרוגרפי הבינלאומי (Limits of Oceans and Seas) משנת 1937 הציעה להגדיר את המים סביב אנטארקטיקה בתור אוקיינוס נפרד. ההצעה הזאת הורדה מהמהדורה השלישית של הספר שיצאה בשנת 1953, בשל הקושי להגדיר את הגבול הצפוני של האוקיינוס הזה. הניסיון להגדיר באמצעות הבדלים באקלים בין האזורים השונים בעייתי מכיוון שאזורי האקלים משתנים בעונות השונות.
ההצעה הועלתה שוב בשנת 1999 בסקר בקרב שישים ושמונה המדינות החברות בארגון. עשרים ושמונה נענו להצעה. כל המדינות שענו מלבד ארגנטינה תמכו בהצעה העקרונית. השם "האוקיינוס הדרומי" קיבל שמונה עשר קולות; ההצעה האחרת לשם הייתה "האוקיינוס האנטארקטי". ארבע עשרה מדינות הציעו להגדיר את קו הרוחב ה-60 בתור הגבול הצפוני של האוקיינוס ואילו המדינות האחרות הציעו הגדרות אחרות - בקווי רוחב אחרים או לפי מאפיינים גאוגרפיים. ההצעה עשויה להיכלל במהדורה עתידית של ספר גבולות האוקיינוסים והימים, אך עד אז היא איננה מאושררת.
מפות שיוצאות לאור באוסטרליה מציגות את האזור הימי דרומית לאוסטרליה וניו זילנד בתור האוקיינוס הדרומי. במפות שיוצאות לאור במדינות רבות אחרות האוקיינוס הזה אינו מסומן כלל.
ב-8 ביוני (יום האוקיינוסים העולמי) 2021, הוכרז רשמית על אוקיינוס זה כאוקיינוס החמישי.


== גאוגרפיה ==
אם הגבול של האוקיינוס הדרומי מוגדר בתור המים בין קו הרוחב הדרומי 60 לבין חופי אנטארקטיקה, אזי שטחו הכולל הוא 20,327,000 קמ"ר והוא מקיף 17,968 ק"מ של חופי אנטארקטיקה וזורם בו זרם מקיף הקוטב האנטארקטי.


== אקלים ==
טמפרטורת המים נעה בין 2- ל-10 מעלות צלזיוס. הפרשי הטמפרטורות בין מדפי הקרח המקיפים את אנטארקטיקה לבין המים החמים יותר מחוללים סופות ציקלוניות לאורך החופים. בחורף חלקים גדולים מהאוקיינוס קופאים.


== פלורה ופאונה ==

באוקיינוס זה פלורה ואלפי מינים של יצורים ימיים אנדמיים.


== קרקעית האוקיינוס ==
עומקו של האוקיינוס בין 4,000 ל-5,000 מטרים. מדף היבשת האנטארקטי צר ביותר ועמוק - ומגיע ל-400–800 מטרים.
הזרם המקיף את אנטארקטיקה זורם ממערב למזרח. זרם זה מעביר 130 מיליון מטרים מעוקבים של מים מדי שנייה.
שיא העומק הוא בבקע סנדוויץ' הדרומי - שעומקו בקצהו הדרומי - 7,235 מטרים מתחת לפני הים.


== קישורים חיצוניים ==

האוקיינוס הדרומי, תקציר ונתונים סטטיסטיים באתר ספר העובדות על מדינות העולם של ה-CIA (באנגלית)
האוקיינוס החמישי - מאמר מתוך Geography.About.com
האוקיינוס הדרומי, באתר אנציקלופדיה בריטניקה (באנגלית)


== הערות שוליים ==