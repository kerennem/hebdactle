שֵׁלַן (בדנית: Sjælland, נהגה /ˈɕɛˌlænˀ/; קרוי גם זילנד) הוא האי הגדול ביותר בדנמרק (להוציא את האי גרינלנד, השייך לדנמרק, אולם מקיים אוטונומיה) והאי ה-95 בגודלו בעולם. הוא מחובר על ידי גשר ארסונד לשוודיה, ובגשר נוסף לאי הדני פין. בירת דנמרק, קופנהגן, שוכנת ברובה בשטח האי.


== ערים גדולות באי ==
קופנהגן (Copenhagen) - אוכלוסייה 1,213,822
גרווה (Greve) - אוכלוסייה 47,980
אלסינור (Elsinore) - אוכלוסייה 46,368
קלונדבורג (Kalundborg) - אוכלוסייה 16,303
רינגסטד (Ringsted) - אוכלוסייה 21,412
הילרוד (Hillerød) - אוכלוסייה 30,570
רוסקילדה (Roskilde) - אוכלוסייה 47,828
סלייסה (Slagelse) - 32,133


== טירות באי ==
באי טירות ומבצרים רבים, ביניהם ניתן למנות את הבאים:
טירת רוזנבורג - הטירה נבנתה במאה ה-17 בידי כריסטיאן הרביעי, מלך דנמרק. האולם המרכזי כולל כיסאות הכתרה ושלושה פסלי כסף של אריות בגודל טבעי. השטיחים הארוגים על הקירות מציגים תמונות ממלחמות דנמרק ושוודיה. בטירה קיימת תצוגה גדולה של כלי חרסינה וזכוכית.
טירת קרונבורג - ידועה גם בשם "טירת המלט". הטירה נבנתה בשנת 1420, נשרפה לחלוטין ונבנתה שוב באותו מקום.
אולם הנשפים של הטירה, שאורכו 60 מטרים, היה הארוך ביותר בכל טירות צפון אירופה. האולם, שבנה המלך פרדריק השני לאשתו המלכה סופיה, כולל כיום תצוגה של יצירות אמנות רבות.
בשנת 2000 הוכרזה הטירה כאתר מורשת עולמית של אונסק"ו.
טירת פרדריקסבורג - הטירה נבנתה בידי כריסטיאן הרביעי, מלך דנמרק. בטירה אלמנטים רבים שנועדו להדגיש את עושרו, כדוגמת מזרקת נפטון וגלריית השיש באגף המלך. מאז שנת 1878 ממוקם בטירה מוזיאון ההיסטוריה הלאומית של דנמרק, המכיל יצירות אמנות ורהיטים עתיקים המציגים את היסטוריית המקום.


== קישורים חיצוניים ==

שלן, באתר אנציקלופדיה בריטניקה (באנגלית)


== הערות שוליים ==