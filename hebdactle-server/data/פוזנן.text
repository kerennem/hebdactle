פּוֹזְנַן (בפולנית: Poznań, להאזנה (מידע • עזרה); בגרמנית: Posen; ביידיש: פאָזנא) היא עיר במערב פולין ובירת פרובינציית פולין גדול (ויילקופולסקה).
בעבר הייתה פוזנן נקודת מחלוקת קשה בין גרמניה לפולין – מחלוקת שהייתה אחת העילות שהועלו על ידי גרמניה להצדקת פתיחת מלחמת העולם השנייה.


== היסטוריה ==
העיר נוסדה במאה ה-10 כמצודה של מיאצקו הראשון, דוכס פולין על נהר ווארטה. במחצית השנייה של המאה ה-10 נבנתה בעיר קתדרלת בזליקת פטרוס ופאולוס הקדושים - הקתדרלה העתיקה ביותר בפולין. העיר הפכה לבירת פולין ב-1025 עם הכתרת "בולסלאב האמיץ" למלך פולין. במאה ה-13 התפתחה העיר והפכה למרכז תרבותי ומסחרי חשוב.
בשנת 1793, עם תחילת חלוקת פולין בידי רוסיה, פרוסיה ואוסטריה קיבלה פרוסיה את העיר לידיה. בעקבות מלחמות נפוליאון הפכה העיר לחלק מדוכסות ורשה, אולם לאחר תבוסת נפוליאון בונפרטה והגדרת גבולות אירופה בקונגרס וינה, הושבה העיר לפרוסיה והפכה לבירת הדוכסות הגדולה של פוזן, והחל משנת 1848 בירת פרובינציית פוזן של פרוסיה.
בוועידת השלום בפריז שהתקיימה ב-1919 לאחר מלחמת העולם הראשונה הוחלט שפוזנן תועבר לידי פולין. בשנת 1939 גרמניה הכריזה מלחמה על פולין, וכבשה וסיפחה לעצמה את פוזנן. במסגרת הסיפוח, גירשה גרמניה את האוכלוסייה הפולנית מהעיר אל הגנרלגוברנמן והחרימה את רכושה. אחרי תבוסת גרמניה הנאצית בתום מלחמת העולם השנייה הושבה העיר לפולין והאוכלוסייה הגרמנית גורשה לגרמניה.
בשנת 1956 התקיימו בעיר הפגנות רבות נגד השלטון הקומוניסטי במדינה. ההפגנות הביאו למתינות המשטר אך לא לנפילתו וחלקן פוזרו בכוח רב. במהלך שנות ה-60 וה-70 אירחה העיר ירידים בינלאומיים רבים.
בעיר ממוקמות מספר חברות עם פעילות כלל פולנית. בעיר הוקמה ופועלת חברת Allegro המתמחה במסחר אלקטרוני ובעלת אחד מהגדולות בפולין בתחום זה.
בשנת 2010 הוגדרה רעננה כעיר תאומה של פוזנן.


== יהדות פוזנן ==
יהודים התיישבו בפוזנן כבר במאה ה-13 וקיבלו שוויון זכויות מלא. בשנת 1600 היוו היהודים כמחצית מתושבי העיר. משוער שבגזירות ת"ח ת"ט נטבחו מרבית יהודי פוזנן. בסוף המאה ה-16 הוקם בית דפוס יהודי בעיר.
ב-1793, לאחר סיפוח פוזנן לפרוסיה, בוטלו כל הזכויות שהיו ליהודים, אך במאה ה-19 קיבלו יהודי העיר שוויון זכויות יחד עם שאר יהודי פרוסיה.
לתקופה מסוימת שימש הב"ח - רבי יואל סירקיש, כרבה של העיר. כמו כן כיהנו ברבנות, המהר"ל מפראג, רבי שמעון וולף אוירבך, רבי מרדכי יפה (ה"לבוש"), רבי עקיבא איגר ובנו רבי שלמה איגר.
החמדת שלמה רבי שלמה זלמן ליפשיץ הרב הראשי הראשון של ורשה נולד בעיר.
גם משפחת רבי שניאור זלמן מלאדי, מייסד חסידות חב"ד, בעל התניא ושולחן ערוך הרב התגוררו בעיר.
בעקבות העברת המרחב לשליטת פולין ב-1919 לאחר מלחמת העולם הראשונה, עזבו רוב יהודי העיר, בעלי התרבות הגרמנית, את האזור, והיגרו לליבה של גרמניה כולל לברלין הבירה.
בשנת 1939, ערב מלחמת העולם השנייה, חיו בעיר כ-2,000 יהודים. רובם הושמדו בשואה.
באוקטובר 2015 נחשף כי מבצר קולומב אשר בפוזנן היה למעשה מחנה ההשמדה הראשון של גרמניה הנאצית שבו נעשה שימוש ראשון בתאי גז לצורך חיסול המוני בשנת 1939. במבצר בוצע רצח שיטתי של חולי נפש, לוחמי התנגדות מקומיים, אקדמאים, אנשי רוח ואינטליגנציה וכל מי שהמשטר הנאצי ראה בו איום. מעל ל-5000 מטופלים פסיכיאטריים נרצחו במחנה זה בגז.
רק שלוש שנים לאחר מכן, ב-1942, הפכה שיטת החיסול של יהודים בתאי גזים למדיניות של הרייך השלישי, והפעילות במחנה בפוזנן הופסקה. שני תאי הגזים שהיו במחנה הוסבו לתאי כליאה, זאת מכיוון שההשמדה בגז הפכה ליעלה יותר במכונת השמדה הנאצית, במחנה אושוויץ ודומיו.


== בית הכנסת החדש של פוזנן ==

בית הכנסת החדש של פוזנן נחנך בספטמבר 1907 ותוכנן להכיל 1200 מתפללות ומתפללים. בתקופת מלחמת העולם השנייה, כל הסממנים היהודיים של בית הכנסת הוחרבו והמבנה הוסב לבריכת שחיה ומרכז שיקום לחיילים.
בסיום מלחמת העולם השנייה, ובהיעדר קהילה יהודית מקומית - הפך המבנה לבריכת שחיה עירונית. בשנת 2002 הוחזר בית הכנסת לקהילה היהודית של פולין, אבל הניסיון להפוך את המקום לגלריה לא צלחו. כיום המבנה נטוש, הוא מועמד להריסה או להסבתו למוזיאון ובית מלון.


== אקלים ==
מקור: הלשכה הסטטיסטית המרכזית של פולין(הקישור אינו פעיל)


== תרבות ==
בעיר פוזנן יש מוזאונים מהמאה ה-13 וה-16. בעיר בתי-ספר רבים לדרמה, מוזיקה, מסחר, תרבות-הגוף ואומנות.


== קישורים חיצוניים ==

 אתר האינטרנט הרשמי של פוזנן (בפולנית, באנגלית, בגרמנית ובאוקראינית)
מדריך למטייל בפוזנן: אטרקציות, מסעדות ומלונות מומלצים.
אטרקציות ומסלול טיול בפוזנן
מדריך לעיר פוזנן
מדריך תיירות לטיסה וטיול בפוזנן
ספר הזכרונות - פנקס הקהל של קהילת פוזנן באתר הספרייה הלאומית
המבנה הנטוש שליד המסילה - ביקור מחוץ לבית הכנסת החדש של פוזנן
פוזנן, באתר אנציקלופדיה בריטניקה (באנגלית)


== הערות שוליים ==