מדליה היא יצירה אמנותית, לרוב בצורת לוחית מתכת עגולה, הניתנת כהוקרה או לציון הישגים ואירועים למשל למנצחים בתחרות ספורט.
על אותות ועיטורים צבאיים ראו בערך אותות ועיטורים צבאיים.


== היסטוריה ==
כבר בעת העתיקה היה מקובל להעניק עיטורים לאות הוקרה. ביוון העתיקה ניתנו זרים של עלי דפנה, זית או הדס לאזרחים שהצטיינו בפעילותם הציבורית, ברומא העתיקה, לעומת זאת, הוענקו עטרות זהב על השגים בשדה הקרב. הקיסר הרומי אוגוסטוס הרבה לטבוע מטבעות מתכת ועליהם דיוקנו, ונראה שהוא היה הראשון שהעניק מדליות לנושאי משרה בכירים ברומא. בצדן האחד של המדליות נטבע דיוקנו או דיוקן אחד ממקורביו, ובצדן האחר - תיאור של אירוע חשוב.
בימי הביניים נפסק הנוהג של הענקת מדליות, אך אצילים שהשתייכו למסדרי אצולה שונים קיבלו מן המלכים עיטורי כבוד כגון גלימות מיוחדות, צלבים וסרטים (כגון "אות מסדר הבירית" באנגליה).
בתקופת הרנסאנס התחדשה טביעת המדליות באירופה בבורגונדיה שבצרפת בראשית המאה החמש עשרה. באותה עת נודע במדליות שלו הצייר והֶחרט האיטלקי אנטוניו פיזנלו. אמנות טביעת המטבעות שעליהם דיוקנאות התפתחה באירופה מאז ועד למאה התשע עשרה, כאשר התחדש גם הנוהג להעניק עיטורים לא רק לאצילים אלא לבני כל המעמדות לאות על הישגים מיוחדים או על התנהגות אזרחית למופת.
כיום ניתנים עיטורים ומדליות על ידי המדינה או מוסדות וגופים אחרים. את המדליות מנפיקים מכסף ומזהב, אך גם ממתכות אחרות, כגון: ברונזה, ניקל ונחושת. הן מונפקות בסדרות, המוצעות בדרך כלל למכירה לציבור הרחב. המדליות מציינות אירועים, אישים או הישגים מיוחדים, וכיום מתעניינים בהן גם חוקרי אמנות, היסטוריונים וגם אספנים.


== סוגי המדליות ==
בנומיסמטיקה מקובל להבחין בסוגים שונים של מדליות:

מדליות הוקרה מוענקות על ידי המדינה או ארגון עבור הישגים יוצאי דופן בתחום הספורט, צבא, מדע, תרבות וכקו.
		
		
מדליות זיכרון נוצרות לצורכי מכירה בעקבות אירוע ספציפי.
		
		
מדליות מזכרת נוצרות עבור מקום, תערוכה, מוזיאון ואו אתר היסטורי ובמדרך כלל נמכרות בחנות מזכרות במקום
מדליות דתיות נוצרות לצרכים דתיים, בדרך כלל על ידי הכנסייה הקתולית
מדליות ארגוניות נוצרות כאות חברות בארגון ספציפי.
		
מדליות אמנותיות נוצרות כחפץ אמנותי
		
מדליות דיוקן נוצרות לכבוד אישיות ספציפית, היו מקובלות בתקופה טרום הצילום
		
		


== מדליות ועיטורים במדינת ישראל ==
 ערך מורחב – עיטורי צה"ל
מדינת ישראל מנפיקה מדליות רשמיות באמצעות החברה הישראלית למדליות ולמטבעות. את העיטורים הצבאיים מנפיק צה"ל, והם מוענקים על ידי הרמטכ"ל או שר הביטחון.
שר הביטחון העניק אותות שירות על פעילות ביטחונית לפני הקמת המדינה לחברי השומר, ניל"י, ההגנה, האצ"ל והלח"י. כמו כן למתנדבים לשירות בצבא הבריטי ובצבאות בעלות הברית במלחמת העולם השנייה (אות ההתנדבות), ליחידות הנוטרים (אות המשמר), וללוחמים בנאצים ביחידות פרטיזנים ובארגוני מחתרות (אות הלוחם בנאצים). מקבלי עיטורים אלו קיבלו גם את "עיטור לוחמי המדינה" (על"ה).

בנוסף מעניק שר הביטחון אותות מערכה לחיילי צה"ל ואנשי כוחות הביטחון שהשתתפו במלחמות ומערכות ישראל. האות ניתן גם לאזרחים שסייעו ללחימה (כגון עובדי התעשייה הצבאית ופעילי מל"ח). עד כה ניתנו אותות למשתתפי מלחמת העצמאות, מבצע קדש, מלחמת ששת הימים, מלחמת ההתשה, מלחמת יום הכיפורים, מלחמת שלום הגליל, מלחמת לבנון השנייה ומבצע צוק איתן.


== מדליות בספורט ==

בתחרויות ספורט נהוגות שלוש מדליות:

מדליית זהב (למעשה מדליית כסף מצופה זהב), לזוכה במקום הראשון.
מדליית כסף, לזוכה במקום השני.
מדליית ארד, לזוכה במקום השלישי (ובענפים מסוימים גם לרביעי).


== ראו גם ==
עיטורי צה"ל
עיטורי הכוחות המזוינים של ארצות הברית
עיטורי הצבא האדום
צלב הברזל
עיטורי הצבא הרומי
סיכה (הרלדיקה)
החברה הישראלית למדליות ומטבעות
מדליות במשחקים האולימפיים


== קישורים חיצוניים ==

מדליות ועיטורים, באתר אנציקלופדיה בריטניקה (באנגלית)
החברה הישראלית למדליות ולמטבעות, אתר הבית