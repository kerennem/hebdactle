לאס וגאס (באנגלית: Las Vegas) ולעיתים קרובות פשוט "וגאס", היא הגדולה בערי מדינת נבדה שבארצות הברית ומרכז תיירותי הידוע במרכזי הקניות שבו, אזורי הנופש ותעשיית ההימורים מהגדולים והמפורסמים בעולם. העיר מדורגת מדי שנה כאחת היעדים התיירותיים והמתוירים ביותר בעולם. על פי הערכות רשמיות משערים כי בעיר מתגוררים 648,224 תושבים (2018). לאס וגאס היא עיר הבירה של מחוז קלארק. באזור העיר רבתי מתגוררים כ-2,227,053 תושבים (2018). העיר נחשבת בפי רבים כ-"עיר החטאים" בגלל חיי הלילה והבילויים שבה.


== היסטוריה ==
שם המקום - "לאס וגאס" ניתן למקום על ידי קבוצת המגלים הספרדיים בראשותו של אנטוניו ארמיחו שעצרה במקום למנוחה בדרכם לטקסס. באותה עת היו בעמק לאס וגאס מספר מעיינות שהזינו נאות מדבר קטנים. "לאס וגאס" בספרדית פירושו "כרי מרעה".
המתיישבים הראשונים שהתיישבו באזור היו מורמונים שהתיישבו באזור בשנת 1854. איכרים אלה התיישבו בעמק מתוך כוונה לנצר את האינדיאנים המקומיים משבט פאלוט. המתיישבים עזבו את המקום בשנת 1857.
הצבא האמריקני בנה במקום את מבצר בייקר בשנת 1864, ובשנת 1895 שבו לעמק החקלאים המורמונים.
המעיינות שבעמק הפכו אותו לתחנה בדרכן של שיירות הכירכרות מערבה, ולאחר מכן תחנת עצירה לרכבות בדרכן ללוס אנג'לס, קליפורניה.
העיר לאס וגאס נוסדה ב-15 במאי 1905 בעת ששטחי העיר נמכרו במכירה פומבית. העיר התאגדה רשמית בשנת 1911, ובשנת 1931 הפכו ההימורים לחוקיים בעיר. בשנת 1941 החלו להיבנות מלונות הקזינו בעיר, חלקם על ידי ארגוני הפשע המאורגן.
המאפיונרים היהודים באגסי סיגל ומאיר לנסקי עמדו מאחורי פיתוחה של העיר, שהפכה ל"גן עדן" למהמרים.
לאס וגאס מכונה "עיר החטאים" בשל בתי הקזינו הרבים, מכירת משקאות חריפים בעיר בכל שעות היום, ובשל שירותי המין הרבים המצויים בעיר.
באופן היסטורי כל המלונות ובתי קזינו גדולים התרכזו ברחוב פרימונט. מלון המיראז' שנפתח בשנת 1989 החל את מגמת התרכזותם של מלונות התיירים לאורך רחוב הסטריפ. בשל גודלה של העיר, והמחיר הזול של שטחי הקרקע בעיר, העיר גדלה במספר תושביה ובשנת 2001 היה אזור מטרופולין לאס וגאס האזור עם גידול האוכלוסין הגבוה ביותר בארצות הברית.
במקביל לפיתוח הסטריפ המשיך להתפתח גם אזור הרחוב פרימונט. במהלך שנות ה-90 של המאה ה-20 כ-500 מטר של הרחוב כוסו על ידי תקרה מיוחדת. בשנת 2006 הותקן מיצג מיוחד של הלוק אקקצ'ה של כולל 12.5 מיליון מנורות LED.
לאס וגאס היא עד היום מוקד עולמי מרכזי למשקיעים מארצות הברית ומרחבי העולם בתחומי ההימורים, המלונאות והבידור. בין גדולי המשקיעים[דרוש מקור][מפני ש...] היה המיליארדר שלדון אדלסון, הבעלים של חברת לאס וגאס סאנדס.


== גאוגרפיה ==
העיר לאס וגאס היא נווה מדבר מלאכותי במדבר מוהאבי. שטחה 293.6 קילומטר רבוע מתוכם 293.5 קמ"ר שטחי יבשה, ו-0.1 קמ"ר שטחי מים (0.04%).
העיר ממוקמת בתוך עמק מוקף הרים שצבעם אדמוני.
רוב המים לתצרוכת העיר, על דשאיה ומזרקותיה, מובלים מאגם מיד שבנהר קולורדו, 50 קילומטר מהעיר. שאיבת יתר של מי התהום באזור העיר גרמה לירידת מפלסם ולשקיעת קרקע מסוכנת. את רוב החשמל לעיר מספקת תחנת הכוח הצמודה לסכר הובר שעל נהר הקולורדו.


== אקלים ==
אקלימה של לאס וגאס הוא אקלים מדברי. בעיר יורדים משקעים מועטים ביותר, והטמפרטורות בגובה 40° מעלות צלזיוס אופייניות לחודשים מאי - ספטמבר, ויכולות להגיע ל-46° מעלות צלזיוס. החורפים קרים יותר, וכמות המשקעים הממוצעת היא 102 מילימטרים. משקעים מועטים יורדים בחודשי האביב, ובקיץ, בין יולי לספטמבר, ייתכנו סופות רעמים בשעות אחרי הצהריים. בהרים סביב העיר ייתכנו שלגים בין דצמבר ליוני.
בשל הקרקע המדברית של אזור העיר אשר אינה סופגת את המשקעים, ירידת גשמים מלווה בדרך כלל בשיטפונות.
על רקע ההתחממות הגלובלית ועליית טמפרטורות ממוצעת באזורי אקלים נרחבים בכדור הארץ, לאס וגאס היא העיר שמתחממת בקצב המהיר ביותר מבין הערים של ארצות הברית. מאז 1970 הטמפרטורות הממוצעות בה עלו ב–3.2 מעלות צלזיוס, ואיתן עלייה במקרי המוות כתוצאה מעומסי חום. דו"חות של איגוד המדענים המודאגים  צופים שאם לא יהיה שינוי עולמי ברמות פליטת גזי החממה, המצב ימשיך להחמיר ויחייב שינויים באורח החיים ויפגע ביעילות הכלכלית.
התחממות זו גררה שינוי בשיח ובנורמות העסקיות בלאס וגאס, כך למשל, החל משנת 2016 מבני העירייה מחד, ורבים מבתי המלון של העיר מאידך, הגבירו משמעותית את השימוש שלהם באנרגיה מתחדשת.


== אוכלוסין ==
בשנת 2000 התגוררו בעיר 478,434 תושבים, נמנו בה 176,750 משקי בית ו-117,538 משפחות. צפיפות האוכלוסין הייתה אז 1,630.3 נפשות לקמ"ר.
באפריל 2005 עמד מספר התושבים המתגוררים בעמק לאס וגאס על כ-2 מיליון.
על פי מחקר שנערך בשנת 2004, בלאס וגאס יש את אחד משיעורי הגירושין הגבוהים ביותר אך נוטים לייחס זאת לכך שהבירוקרטיה בעיר לתהליך נוחה יותר וזוגות רבים מערים ואפילו מדינות אחרות מעדיפים לבוא ולעשות זאת בעיר. באופן דומה הבירוקרטיה לנישואים קלה יותר בעיר והשיעור לכך בהתאם כשהוא מהגבוהים בארצות הברית.


== כלכלה ==

עיקר כלכלתה של העיר מתבססת, והתבססה תמיד, על תיירות והימורים. בשנות האלפיים, מנסה העיר לגוון את בסיסה הכלכלי באמצעות פיתוחה של התעשייה עתירת הידע בעיר וביסוסה כמרכז מסחרי.
באופן מסורתי לאס וגאס ידועה בגישה מתירנית במיוחד לחירות הכלכלית של העסקים בעיר. בעשור השני של המאה ה-21, על רקע עליית טמפרטורה משמעותית בעיר, מגמה זו נחלשה מעט, כאשר גם העירייה וגם ממשלת נבאדה מתחילות לקדם - באופן חוצה מפלגות - יוזמות שונות להקטנת פליטת גזי החממה.


== תחבורה ==
נמל התעופה הבינלאומי הארי ריד הוא שדה התעופה הראשי של אזור לאס וגאס. בעיר פועל המונורייל של לאס וגאס (מעין רכבת עילית) שנוסע בין מלון MGM Grand בדרום הסטריפ, לאורך הסטריפ ועד מלון סהרה בצפון.


== שלטון מקומי ==
רבים מהאנשים המתגוררים בלאס וגאס רבתי מתגוררים מחוץ לעיר, באזור שאינו נחשב אזור עירוני (מתוך 1.6 מיליון תושבים בלאס וגאס רבתי, כ־690,000 מתגוררים מחוץ לאזור העירוני).
העיר לאס וגאס מנוהלת על ידי מועצה נבחרת שבראשה עומד ראש עיר.
שמורה אינדיאנית של שבט פאיוטה נמצאת במרכז העיר לאס וגאס.


== תרבות ==
באזור לאס וגאס מספר רב של מוזיאונים ובהם: מוזיאון ניסויי האטום, גלריית האומנות בלאג'יו הנמצאת בתוך מלון בלאג'יו, מוזיאון מחוז קלארק, מוזיאון אלביס - א - ראמה, מוזיאון התעופה האוורד וו. קנון הנמצא בנמל התעופה הבינלאומי מקארן, מוזיאון גוגנהיים הרמיטז' הממוקם במלון ונישיאן, מוזיאון הניאון ועוד. לאס וגאס היא בירת ההימורים העולמית.


== ספורט ==
בתחום הספורט לאס וגאס והמטרופולין שסביבה ידועים בעיקר בהיותם מרכז עולמי לאיגרוף מקצועני. העיר והמטרופולין מארחים לאורך השנים אירועי איגרוף גדולים רבים, כולל קרבות שנחשבים לבין הגדולים בהיסטוריה של הענף. רובם של קרבות האיגרוף נערכים בזירות שמוקמות במלונות הגדולים שבסטריפ.
עד 2017 לא הייתה בעיר מעולם קבוצה ייצוגית באחת מהליגות המקצועניות הראשיות בארצות הברית. ב-2017 החלה לפעול קבוצה ייצוגית ראשונה לעיר בליגה ראשית, קבוצת ההוקי קרח וגאס גולדן נייטס שהצטרפה לליגת ה-NHL. ב-2020 עברה לעיר קבוצת הפוטבול אוקלנד ריידרס מליגת ה-NFL, והיא נקראת כעת לאס וגאס ריידרס.


== מלונות בולטים ==
Bellagio - אחד המלונות המפוארים בוגאס. ממוקם במרכז הסטריפ. מה שמייחד את המלון זה מופע מזרקות מרהיב בחזית המלון.
The Venetian - במלון יש ספא, 19 מסעדות, קניון ענק עם חנויות בוטיק, 3 בריכות שחייה, ברים, קזינו והכל בסגנון איטלקי. במלון ניתן לפגוש בתפאורה של ונציה, תעלות, סירות הגונדולה, אופרה ועוד.
MGM Grand - המלון הגדול בלאס וגאס. המבנה המרכזי של המלון כולל כלוב אריות גדול ושקוף שפתוח 24 שעות ביממה ומהווה מוקד משיכה של תיירים ומבקרים רבים.
Paris - המלון כולו הוא העתק של האטרקציות המרכזיות בפריז, למשל מגדל אייפל. בתוך המלון ישנן מסעדות ובתי קפה שמעוצבים בסגנון פריזאי.
New York New York - מבחוץ ומבפנים נראים אלמנטים ברורים של העיר ניו יורק, אם אלו המבנים מבחוץ המהווים העתקים של האמפייר סטייט בילדינג ובניין קרייזלר, ואף העתק של פסל החירות. בתוך המלון עצמו הלובי ואזורי הקניות והבידור נראים כמו רחובות ברובע מנהטן.
Mandalay Bay - במלון שלוש בריכות ונהר הזורם בתוך המלון. בנוסף, ישנה אטרקציה מלהיבה: אקווריום כרישים, צבי ים ואפילו קרוקודיל אדום. האקווריום נראה כאילו ספינה הרוסה בלב ים. במלון סניף של קפה סטארבאקס ומספר מסעדות אמריקאיות וצרפתיות.
The Mirage - במלון העתק של הר געש עם מופע אור-קולי, חוות גידול דולפינים אשר ניתן להצטרף למדריכים להאכיל את הדולפינים ולטפל בהם. במלון חיי לילה מפוארים, מועדוני לילה, ברים ומסעדות.
Stratosphere Las Vegas - במלון שתי בריכות כאשר אחת מהן ממוקמת על הגג. ייחודו של המלון הוא פארק שעשועים הממוקם על גגו וקפיצות הבאנג'י שניתן לבצע ממנו.


== חתונות ==
 ערך מורחב – חתונות לאס וגאסבנבדה, ובכללה לאס וגאס, ניתן להשיג רישיון נישואים בקלות רבה, ולכן אנשים רבים, ואף ידוענים, בוחרים להתחתן בלאס וגאס על פני ערים אחרות ברחבי ארצות הברית. בנוסף לכך, גם המחיר לחתונה בלאס וגאס ובכל מחוז קלארק הוא נמוך מאוד ביחס לשאר ארצות הברית, כאשר המחיר הנמוך ביותר הוא 75$, ויש נושאים רבים ושונים לחתונות, כגון חתונת דרייב ת'רו או חתונה שנערכת על ידי חקיינים, במיוחד של אלביס פרסלי ומייקל ג'קסון.
היבט זה על העיר הפך לחלק מהתרבות, ולכן ידוענים רבים בוחרים להתחתן בלאס וגאס, וביניהם ג'ו ג'ונאס וסופי טרנר, פרנק סינטרה ומיה פארו, דייוויד הארבור ולילי אלן, סינדי קרופורד וריצ'רד גיר ועוד רבים. היבט זה גם הפך למוטיב חוזר בתוכניות טלוויזיה רבות, בעיקר בסיטקומים. דוגמאות לתוכניות שהציגו את היבט זה כוללות את המפץ הגדול, שם לאונרד ופני התחתנו, וחברים, שם מוניקה וצ'נדלר התכוונו להתחתן אך בסופו של דבר, התחתנו שם רוס ורייצ'ל כאשר היו שיכורים.
כתוצאה מכל הסיבות האלו, זכתה לאס וגאס לכינוי "בירת הנישואין של העולם".


== ערים תאומות ==
תאילנד פוקט, תאילנד (10 בפברואר 1977)
קוריאה הדרומית אן סאן, קוריאה הדרומית
הרפובליקה העממית של סין הולודאו, הרפובליקה העממית של סין
אוסטרליה בריסביין, אוסטרליה (יולי 1995)
הפיליפינים אנג'לס סיטי, פאמפאנגה, הפיליפינים
הרפובליקה העממית של סין מקאו, הרפובליקה העממית של סין
לבנון ג'וניה, לבנון


== קישורים חיצוניים ==

 אתר האינטרנט הרשמי של לאס וגאס (באנגלית)
לאס וגאס, באתר אנציקלופדיה בריטניקה (באנגלית)
ציוני דרך בהיסטוריה של לאס וגאס
בלומברג, הישבן של הנסיך הארי חשף את הפנים החדשות של לאס וגאס, באתר TheMarker‏, ‏30 בספטמבר 2012
נילי לוין, לאס וגאס ב-TV: הרבה כסף, מעט בגדים, באתר ynet, 18 בפברואר 2014
סטיב אלן, ‏לאס וגאס: הלונה-פארק הגדול בתבל, באתר GoTravel
לאס וגאס בונה את עצמה מחדש - בלי החטאים, באתר הארץ, 6 באוגוסט 2015
ארווין פלר‏, נווה המדבר שהפך לעיר החלומות: סיפור הולדתה של לאס וגאס, באתר וואלה!‏, 10 ביולי 2017
 צילום אווירי של לאס וגאס בדילוגי זמן  על פני 37 שנים, בערוץ Google Earth.


== הערות שוליים ==