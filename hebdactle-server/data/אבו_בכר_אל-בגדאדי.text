אִבְּרַאהִים עַוַּאד אִבְּרַאהִים עַלִיּ אלְ-בַּדְרִיּ (בערבית: إبراهيم عواد إبراهيم علي البدري; 28 ביולי 1971 – 26 באוקטובר 2019), הידוע בכינויו אַבּוּ בַּכְּר אלְ-בַּגְדַאדִיּ (תעתיק מדויק: אלבע'דאדי; בערבית: أبو بكر البغدادي), היה מנהיג ארגון הטרור המדינה האסלאמית (המכונה גם "דאעש") משנת 2010 ועד מותו. עד שנת 2014 הנהיג את השלוחה של אל-קאעידה בעיראק, אך לאחר חילוקי דעות עם מנהיג אל-קאעידה, איימן א-זוואהירי, התנתק ארגונו מאל-קאעידה והפך לארגון עצמאי.
בסוף יוני 2014 הכריז הארגון על הקמת ח'ליפות בשם "המדינה האסלאמית" באזורים שבשליטתו, ועל עצמו כח'ליפה שלה, בשם "הח'ליפה אבראהים". תחת הנהגתו המדינה האסלאמית כבשה שטחים נרחבים בעיראק ובסוריה, וביצעה פיגועי טרור רבים ברחבי העולם, בעיקר במזרח התיכון ובאירופה. נהרג ב-26 באוקטובר 2019 במבצע קיילה מולר של ארצות הברית בסוריה.


== חייו ==
אל-בגדאדי נולד ב-1971 בסאמרא שבעיראק. הוא למד באוניברסיטה האסלאמית בבגדאד, ושימש איש דת במסגד בפרוץ מלחמת עיראק ב-2003.
בתחילת המלחמה החל להנהיג קבוצות אסלאמיות קיצוניות, ובהמשך מונה לכהן במועצת השורא של לוחמי הג'יהאד בעיראק. במאי 2010, לאחר מותם של מנהיגי הארגון, אבו איוב אל-מסרי ואבו עומר אל-בגדאדי, מונה אבו בכר אל-בגדאדי למנהיג אל-קאעידה בעיראק. אל-בגדאדי הודיע שהארגון יתמקד בניסיון לכבוש אזורים בעיראק במטרה להקים שם ח'ליפות אסלאמית שתתקיים על פי חוקי השריעה.
באוקטובר 2010 פרסמה ארצות הברית כי תעניק פרס בסך 10 מיליון דולר על מידע שיוביל ללכידתו או למותו של אל-בגדאדי.
לאחר תחילת מלחמת האזרחים בסוריה החל להרחיב את פעילות הארגון לתחומי סוריה, כשהוא נלחם לצד כוחות המורדים במשטרו של נשיא סוריה, בשאר אל-אסד. באפריל 2013 הודיע על איחוד ארגונו עם השלוחה הסורית של אל-קאעידה, ג'בהת א-נוסרה, בשם החדש: "המדינה האסלאמית של עיראק והלבנט" (בראשי תיבות "דאעש"). בעקבות התנגדות ארגון ג'בהת א-נוסרה לאיחוד ולפעילות ארגון אל-קאעידה בעיראק בתחומי סוריה, קבע מנהיג אל-קאעידה, איימן א-זוואהירי, כי על הארגון להישאר בתחומי עיראק ולהותיר את הפעילות בסוריה לארגון ג'בהת א-נוסרה. לאחר שאל-בגדאדי סירב להיענות לדרישת אל-קאעידה, הודיעה אל-קאעידה על התנתקות מהארגון בעיראק.
ב-5 ביולי 2014 פורסם סרטון וידאו, שבו כביכול נראה לראשונה אל-בגדאדי, כשהוא מנהיג את תפילת יום שישי במסגד א-נורי במוסול, ונושא נאום בו קרא לכלל המוסלמים לציית לו.

ב-8 בנובמבר 2014 דווח שאל-בגדאדי נפצע קשה בהפצצה של מטוסי קרב אמריקאיים על העיירה אל-קאאם, במקום בו התקיים מפגש של ראשי הטרור. בסוף אפריל 2015 דווח כי הוא חי ומחלים מהפציעה, אך נותר משותק, ואת מקומו החליף אבו עלאא אל-עפרי. על פי משרד ההגנה של עיראק, זה האחרון חוסל בתקיפה מן האוויר של כוחות הקואליציה הבינלאומית כחודש אחר כך.
ב-23 בינואר 2016 דווח במספר כלי תקשורת שאל-בגדאדי נפצע אנושות בתקיפה אווירית בצפון עיראק.
ב-16 ביוני 2017 דווח שמשרד ההגנה הרוסי בודק דיווחים לפיהם אל-בגדאדי נהרג בהפצצה של מטוסי קרב רוסיים על העיר א-רקה חודש קודם לכן, במקום בו התקיים מפגש של בכירי הארגון. גם בישראל התקבל מידע מודיעיני על מותו של מנהיג המדינה האסלאמית.
ב-29 באפריל 2019 התפרסם תצלום וידאו בו נראה אל-בגדאדי, לראשונה מאז ירד למחתרת ב-2013, משבח את מבצעיהם של הפיגועים בסרי לנקה שבוצעו שמונה ימים קודם לכן, עובדה שחיזקה את הערכה כי אל-בגדאדי חי. ב-16 בספטמבר 2019 פורסמה קלטת שמע.
ב-26 באוקטובר 2019 נהרג אל-בגדאדי ב"מבצע קיילה מולר", בפשיטה על המתחם בו שהה במחוז אידליב שבצפון-מערב סוריה, בו נטלו חלק פיקוד המבצעים המיוחדים המשולבים וכוח דלתא של צבא ארצות הברית. לפי הודעת הנשיא דונלד טראמפ, אל-בגדאדי נהרג בעת שניסה להימלט אל תוך מנהרה, כאשר מספר כלבים התנפלו עליו והוא החליט להפעיל את אפוד הנפץ שנשא על גופו. בפיצוץ נהרגו גם שלושה מילדיו איתם נמלט. במהלך המבצע נהרגו גם שתיים מנשותיו, שעל פי ההשערה הפעילו אף הן חגורות נפץ.


== קישורים חיצוניים ==

פרופיל של מנהיג ארגון המדינה האסלאמית אבו בכר אל-בגדאדי, באתר BBC
החלטת מועצת הביטחון של האו"ם על הוספת אבו בכר אל-בגדאדי לרשימת מנהיגי אל-קאעידה עליהם חלים סנקציות
שי לוי, ‏הטרוריסטים המסוכנים והמבוקשים ביותר בעולם, באתר ‏מאקו‏‏, ‏26 ביוני 2014‏
רועי קייס, השוחט מבגדד: זה שליט המדינה האסלאמית, באתר ynet, 3 ביולי 2014
פרופ' ח'אלד סנדאוי, ‏בשקט בשקט קם לו איום אכזרי בגבול המזרחי שלנו, באתר גלובס, 1 באוגוסט 2014
 סמדר פרי, לתפוס את אל-בגדאדי, באתר "ידיעות אחרונות", 10 באפריל 2019
גיא אלסטר‏, איפה אל-בגדאדי? המצוד אחר הטרוריסט המבוקש בעולם, באתר וואלה!‏, 18 באפריל 2019
  איתי אנגל, המורשת של הטרוריסט ש"מת כמו כלב" באתרN12, נובמבר 2021


== הערות שוליים ==