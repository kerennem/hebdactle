ולנסיה (ולנסית: València, הגייה [vaˈlensia], הגייה בספרדית: [baˈlenθja]) היא עיר נמל במזרחה של ספרד. היא הבירה והעיר המאוכלסת ביותר בקהילה האוטונומית ולנסיה, העיר השלישית בגודלה בספרד, וה-22 בגודלה באיחוד האירופי, ואוכלוסייתה מונה כ-810,064 תושבים נכון לשנת 2008. מטרופולין העיר מונה בין 1,175,000 ל-1,564,145 תושבים. לעיר מעמד של עיר עולם.
בעיר אתרי בילוי ופנאי כמו עיר האמנויות והמדעים, מתחם תרבותי בעל עיצוב ארכיטקטוני ייחודי המשמש למטרות בידור, והמוזיאון לאמנויות יפות בוולנסיה.
מרכזה ההיסטורי הוא אחד מהגדולים בספרד. אתרי המורשת הנמצאים בעיר כוללים מונומנטים עתיקים ואתרי תרבות, בהם קתדרלת ולנסיה, מגדלי סרנוס, ומבנה המסחר במשי.


== גאוגרפיה ==
ולנסיה שוכנת במזרח ספרד, בחוף המערבי של המפרץ הנושא את שמה בים התיכון, לגדות נהר טוריה.
האקלים הוא אקלים ים-תיכוני, המתאפיין בחורפים מתונים מאוד, בהשפעת רוחות פן. כמות המשקעים הממוצעת היא 475 מ"מ גשם בשנה, אשר יורדים בכל חודשי השנה, אך מתרכזים בסתיו ובחורף.


== היסטוריה ==
העיר הוקמה על ידי הרומאים ב-137 לפנה"ס במקום של עיר איברית קדומה סמוך לנהר הטוריה, לחופיו המזרחיים של חצי האי האיברי שתוחמים את מפרץ ולנסיה אשר נקרא על שמה.
בימי הביניים שלטו בעיר המוסלמים, שכבשו את העיר ב-714. בתקופה המוסלמית חיה בעיר אוכלוסייה יהודית משמעותית, ובה עברו שנות חייו האחרונות של המשורר היהודי שלמה אבן גבירול. העיר נכבשה על ידי האביר הנוצרי אל סיד בשנת 1094, והפכה למעין ממלכה עצמאית שנוהלה על ידי מוסלמים ונוצרים כאחד, עד שנכבשה על ידי המוראביטון ב-1109.
חיימה הראשון, מלך אראגון, כבש את העיר ב-1238 במסגרת הרקונקיסטה.
ולנסיה הייתה בירת ספרד הרפובליקנית במהלך מלחמת האזרחים בספרד בין החודשים נובמבר 1936 ואוקטובר 1937.


== אירועים ופסטיבלים ==
בעיר מתקיים מדי שנה ביום יוסף הקדוש פסטיבל בשם פאיאס.


== ספורט ==
קבוצת הכדורגל וקבוצת כדורסל הנקראות ולנסיה הן מהבכירות בספרד. בעיר פועל מועדון מקצועני נוסף מליגת הכדורגל הבכירה בספרד, לבאנטה.


== תרבות ==
ולנסיה היא עיר דו-לשונית, המעניקה מעמד רשמי לספרדית ולולנסית.


== תחבורה ==
בוולנסיה פועלת מערכת התחבורה הציבורית מפותחת, המסיעה מעל 120 מיליון איש בשנה. רשת מטרוולנסיה ( Metrovalencia) כוללת 9 קווים, מתוכם 3 קווי חשמלית (טראם) ו-6 קווי מטרו, שבחלקם עוברים מעל הקרקע ומשמשים כרכבת פרברית. את שירות האוטובוסים בעיר מפעילה חברת EMT Valencia העירונית.
שדה התעופה ולנסיה, השוכן בעיירה מניסס, במרחק כ-8 ק"מ מהעיר, הוא העשירי בספרד במספר נוסעיו השנתי.נמל ולנסיה הוא נמל המכולות החמישי העמוס ביותר לחופי הים התיכון.


== קישורים חיצוניים ==

 אתר האינטרנט הרשמי של ולנסיה (בקטלאנית ובספרדית)
מאיה מהאלר, ולנסיה גאה להציג: עיר האמנויות והמדע, באתר ynet, 9 באוקטובר 2005
רוני סופר, ולנסיה חוגגת בלהבות, אתר "מסע אחר"
איוון קינטנילה, עיר של ניגודים: סיור בוולנסיה, באתר nrg‏, 26 בנובמבר 2011
יעל לאור‏, אדיוס ברצלונה, להתראות מדריד: ולנסיה, היעד הספרדי החם של הקיץ, באתר וואלה!‏, 8 במאי 2016
צחי בוקששתר, ‏טיול קולינרי בחבל ולנסיה, באתר GoTravel
נאור אזובל, אחרי שמיצינו את ברצלונה ומדריד: עכשיו תורה של ולנסיה, באתר הארץ, 29 ביולי 2018
ולנסיה, באתר אנציקלופדיה בריטניקה (באנגלית)


== הערות שוליים ==