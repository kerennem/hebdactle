דימטרודון (שם מדעי: Dimetrodon) הוא זוחל טורף פרהיסטורי מהתקופה הפרמית. הדימטרודון אינו דינוזאור, ולמעשה הוא מאבותיהם הרחוקים של היונקים, אליהם הוא קרוב יותר מאשר לזוחלים.


== מאפיינים ==
הדימטרודון היה הטורף הגדול ביותר של תקופתו - אורכו כשלושה מטרים ומשקלו כ-200 ק"ג. הוא התהלך על ארבע רגליים, והיה דמוי לטאה בעל "מפרש" גדול על גבו וזנב ארוך. ה"מפרש" היה למעשה עור מתוח מלא בכלי-דם, שהוחזק במקומו על ידי סחוס שבקע מגבו של הדימטרודון.
מומחים מאמינים, כי המפרש שימש את הדימטרודון לחימום גופו, וכמו כן לחיזור ולהרתעה.
הדימטרודון חי באזורים ביצתיים והעביר את רוב היום בחימום גופו בשמש. מרבית פעילותו הייתה בשעות הלילה.
הדימטרודון התגלה בטקסס בשנת 1884 על ידי אדוארד דרינקר קופ, והוא זה שהעניק לו את שמו - בלטינית: "שיניים בעלות שני גדלים" - מכיוון שלדימטרודון שתי מערכות שיניים נפרדות: חותכות וטוחנות.


=== בתרבות ===
הדימטרודון מופיע בסדרה ללכת עם מפלצות של ה-BBC בפרק השני. הוא נראה כטורף-על הנטפל לעדר אדפוזאורוסים וטורף את צעיריהם אך גם קניבלי. נקבה של דימטרודון נאבקת על שטח בנקבה אחרת ואז מטילה ביצים אך הצעירים שלה נאכלים בידי זכרים קניבלים רבים. בסדרה הוא מופיע באזורים יבשים כשלמעשה מקובל להניח שהוא חי באזורי ביצות לחות.
הוא נראה כדיורמה במוזיאון של לוקווד בסרט עולם היורה: נפילת הממלכה, אף שלא נראה פרט חי בסדרת הסרטים. עם זאת נראים פרטים במשחקים: עולם היורה: המשחק ו-"Jurassic World Alive".
דימטרודון מופיע בהופעה קצרה בסרט המסע לעמק החלומות אך הוא מוצג דומה ללטאת כוח יותר מליצור האמיתי.
בסרט מסע לבטן האדמה מ-1959 נראה דימטרודון בגילום של איגואנה קרנפית מגודלת בעלת מפרש.
הוא מופיע בקצרה בסרט צעצוע של סיפור: הזמן שנשכח.
דימטרודון נראה בסדרה הקומית דינוזאורים.
בסדרה פאוור ריינג'רס עוצמת הדינוזאור נראה היצור "Dimetrozord" המבוסס על הדימטרודון.
הדימטרודון מופיע במשחקי המחשב: Zoo Tycoon 2 בחלק על היצורים הפרהיסטוריים וב-ARK: Survival Evolved.


== ראו גם ==
סקודונוזאורוס
ספנקודון - קרוב משפחה קדום בעל מפרש נמוך יותר.


== קישורים חיצוניים ==

דימטרודון, באתר אנציקלופדיה בריטניקה (באנגלית)דימטרודון, באתר האנציקלופדיה של החיים (באנגלית)
דימטרודון, באתר GBIF (באנגלית)