משחק קופסה (בלעז Tabletop Games או משחקי שולחן) הוא שם כולל למשחקי לוח, משחקי קלפים, משחקי קוביות, משחקי מלחמה ועוד. במשחקי קופסה משחקים בדרך כלל על שולחן, והם נמכרים בקופסה שנועדה לשמור על חלקי המשחק.
משחקים קלאסיים מפורסמים הם שחמט וגו שנחשבים לקטגוריה בפני עצמה. משחקי הקופסה התפתחו לכדי תחביב מודרני שזוכה לפופולריות רבה במדינות מפותחות, כשמדי שנה כמה אלפי כותרים משוחררים לשוק.
משחקי הקופסה משמשים לפעילות חברתית, קבוצתית ומשפחתית לשעות הפנאי ואף כפעילות ספורט תחרותית - חלק ממשחקי הקופסה, בעיקר משחקי קלפים, הם תחרותיים ובהם יש טורנירים נושאי פרסים.
משחקי הקופסה נחלקים לקטגוריות רבות. חלק מהמשחקים מבוססים על תרחיש של מלחמה בין השחקנים כמו משחק הדמקה, ולחלק מהמשחקים יש נושא מסוים כמו במשחק קטאן שם הנושא הוא בניית ערים ומסחר. המשחקים מגוונים גם ברמת הקושי שלהם, ישנם משחקים עם חוקים קלים כמו סולמות ונחשים ומשחקים עם חוקים מסובכים יותר כמו המשחק פוארטו ריקו. מטרתם של רוב המשחקים היא לנצח את שאר השחקנים, אם כי קיימים גם משחקים שבהם כל השחקנים פועלים למען הגשמת מטרה משותפת וניצחון משותף.


== היסטוריה של משחקי הקופסה ==


=== משחקי קופסה מהעת העתיקה ועד המאה ה-20 ===
משחקי קופסה היו קיימים ברוב התרבויות העתיקות במהלך ההיסטוריה. משחקים רבים נמצאו במהלך חפירות ארכאולוגיות שונות, הקדום מביניהם הוא סנת, אשר התגלה במספר קברים במצרים העתיקה והוא מתוארך לשנת 3500 לפנה"ס. משחק היסטורי נוסף הוא המשחק המלכותי של אור - הוא משחק לוח שהתגלה בחפירות הקברים המלכותיים של אוּר שבשומר ומתוארך לשנת 2600 לפנה"ס.
חלק מהמשחקים הקדומים עדיין זוכים לפופולריות היום, וביניהם:

גו – משחק לוח שמקורו בסין העתיקה. גו נחשב למשחק הלוח העתיק ביותר בעולם שעדיין משחקים בו עד היום.
שחמט – אחד מהמשחקים השכיחים והמורכבים ביותר הקיימים בתרבות האנושית.
דמקה – משחק לשני שחקנים שמשחקים בו בדרך כלל על לוח מרובע בן 64 משבצות (8 טורים ו-8 שורות; הלוח שמשמש גם למשחק השחמט).
מנקלה – משפחה של משחקי לוח שמשחקים מסביב לעולם ועוד.


=== משחקי קופסה במאה ה-20 ===
בזכות הייצור ההמוני במאה ה-20, התפתחה תעשיית משחקי הקופסה מאוד במאה ה-20. לאורך המאה ה-20 נוצרו רבים ממשחקי הקופסה אשר נמצאים בשימוש נרחב היום:

מונופול – משחק לוח המבוסס על עולם העסקים. משחק זה הוצא לאור על ידי הסברו בשמם של האחים פרקר בעיצומן של שנות "השפל הגדול". הצלחת המשחק הייתה גורפת והוא זכה לגרסאות שונות בעולם בעשרות שפות. המשחק מרתק עד היום ילדים ומבוגרים כאחד, ויש גם אליפויות עולם למשחק זה. בישראל המשחק מיוצר ומשווק על ידי קודקוד.
הרמז – משחק לוח בלשי פופולרי בו השחקנים משחקים דמויות שמטרתן לגלות מיהו הרוצח באחוזה בה הם מתארחים. המשחק יצא בשנת 1948 וזוכה עד היום להדפסות מחודשות ובסגנונות שונים. המשחק מיוצר ומשווק בישראל על ידי קודקוד.
סיכון – משחק אסטרטגיה ומלחמה על גבי מפת העולם בו השחקנים מנסים לכבוש את העולם בעזרת צבאותיהם, הקרבות במשחק מתבצעות על ידי הטלת קוביות. המשחק יצא לאור בשנת 1957 ובהמשך החלה לשווקו בישראל חברת קודקוד. מאז שנות ה-90 יצאו למשחק גרסאות שונות, כגון סיכון "שר הטבעות" וסיכון "מלחמת הכוכבים".
צוללות – הוא משחק לוח המשלב טקטיקה ומזל. הוא הומצא בשנת 1931 כמשחק עט ונייר.
סטרטגו – משחק לוח אסטרטגי שיצא בשנת 1961.
טליסמן – משחק לוח שמבוסס בעולם בדיוני דמוי מבוכים ודרקונים. המשחק יצא בשנת 1983 ובהמשך תורגם ויובא לישראל על ידי חברת מאנקי טיים וקודקוד, למשחק מספר גרסאות


=== ההתפתחות של משחקי הקופסה המודרניים ===
התפתחות משחקי הלוח חלה במקביל באירופה ובארצות הברית, מה שהוביל להתפתחות של שני סגנונות משחקים: משחקי יורו ומשחקים אמריקאיים (הידועים גם כ-Ameritrash). המשחקים האמריקאיים התפתחות בשנות ה-70 וה-80, לצד ההוצאה לאור של מבוכים ודרקונים, בדגש על משחקי מלחמה, מיניאטורות ועוד, בעיקר מבית חברת Avalon Hill, SPI ועוד.
בשנות ה-90 של המאה העשרים משחקי הקופסה שמקורם באירופה (בעיקר בגרמניה) תפסו תאוצה בשוק האמריקאי. המשחקים היו בעלי מספר מאפיינים ייחודיים שהיוו חידוש לשחקני משחקי הקופסה בארצות הברית. נהוג לייחס את הסנונית הראשונה לתור הזהב למשחק המתיישבים של קטאן שיצא לאור בשנת 1995 בגרמניה. המשחק עורר את שוק משחקי הקופסה וגרם לפריחה שלו. אחת התופעות הייחודיות למשחקי הקופסה מתקופה זו הוא הדגש שניתן למעצב משחק הקופסה - שמות המעצבים התחילו להיכתב על גבי קופסאות המשחקים ובכך יצרו הערצה מסוימת ליוצרי המשחקים. לפיכך משחקים מאז שנות ה-90 מכונים גם לעיתים "משחקי מעצבים".
הגידול במשחקי הקופסה יחד עם הזמינות של האינטרנט הנגיש את התחביב לקהל רב יותר בעולם. נוצרו ערוצי יוטיוב מיוחדים למשחקי קופסה (בדומה למשחקי מחשב) ואתרים שמרכזים את התחביב ברמה העולמית ומהווים מאגר גדל והולך של כלל משחקי הקופסה שישנם. כנסים שמיועדים למשחקי קופסה ראו גידול משמעותי במבקרים. בישראל נוסד בשנת 2007 כנס דרקוניקון שמתרחש בתל אביב באוגוסט, כנס Spiel בעיר אסן שבגרמניה אשר הפך לכנס המרכזי באירופה למשחקי קופסה, וכנס ג'נקון שבארצות הברית אשר בשנת 2015 ביקרו בו כ-60,000 מבקרים.
מספר משחקים משפיעים וחשובים מתקופה זו ועד ימינו:

המתיישבים של קטאן - משחק קופסה רב משתתפים שתוכנן על ידי קלאוס טויבר ויצא לראשונה בגרמניה ב-1995. המשחק תורגם לעברית על ידי חברת "הקוביה".
מנצ'קין - משחק קלפים הומוריסטי, שיצא לאור ב-2002 כפרודיה על משחקי תפקידים. מנצ'קין הוא הכינוי באנגלית לנק"ניסט - שחקן המשחק רק כדי לצבור כוח. הוא תורגם לעברית על ידי חברת "הקוביה".
דומיניון - משחק קלפים שנוצר על ידי דונלד וקריניו והושק ב-2008. שיטת המשחק היא "בניית חפיסה", שהתפרסמה וצברה תאוצה בזכות משחק זה.
פוארטו ריקו - משחק גרמני שנחשב מסובך יותר מבחינת משחקיות. המשחק יצא בשנת 2002 ותוכנן על ידי Andreas Seyfarth.
דיקסיט - משחק קלפים מבית היוצר ג'ין לואיס רובירה, יצא בשנת 2010 וזכה בתואר משחק השנה הגרמני. המשחק תורגם לעברית על ידי חברת "הקוביה".
קלפים נגד האנושות - הוא משחק קלפים ומסיבות קבוצתי שמומן ב-Kickstarter ומשלב תוכן סאטירי ובוגר עם מכניקות משחק פשוטות.
כרטיס לנסיעה (Ticket To Ride) - משחק אירופאי קלאסי שיצא בשנת 2004 נוצר על ידי Alan R. Moon. מטרת המשחק היא לבנות מערכת רכבות, כשיש מספר גרסאות: ארצות-הברית, אירופה ועוד. המשחק תורגם לעברית על ידי חברת "הקוביה".
פנדמיק - משחק לוח שיתופי בו על השחקנים להתמודד יחד נגד מגפות שמתפרצות בעולם. משחק זה היה חדשני באופן שבו השחקנים נדרשים לשחק יחד נגד הלוח ולא אחד נגד השני. המשחק יצא בשנת 2007 מאת המעצב Matt Leacock.
קרקסון - משחק אסטרטגי עם מכניקה של הנחת אריחים. השחקנים מתחרים בבניית טירות בעיר הצרפתית קרקסון וכך צוברים נקודות ניצחון. המשחק נוצר בשנת 2000, על ידי קלאוס יורגן ורדה, בגרמניה. המשחק תורגם לעברית על ידי חברת "מאנקי-טיים".
קיילוס (Caylus) - משחק אסטרטגיה בטכניקה של "הצבת עובדים". המשחק יצא בשנת 2005 למעצב William Attia. משחק זה הציג את הטכניקה של "הצבת עובדים" לתחום משחקי הלוח.


== סוגים של משחקי שולחן בהתאם למדיה ==

ניתן לאפיין את משחקי השולחן השונים בהתאם ליישום הפיזי שלו ומה כלול בקופסה ובמשחק.

חלק ממשחקי השולחן משתמשים במספר סוגים של מדיה, למשל משחקי לוח שמגיעים עם מיניאטורות או משחקי לוח שמנסות לדמות את החוויה של משחק תפקידים.


== סוגים של משחקי שולחן בהתאם למכניקה ==
בתחום משחקי השולחן ניתן גם לאפיין מספר מכניקות שונות, אשר מצביעות על אופי המשחק, המורכבות שלו והאורך שלו.


=== משחקים אירופאים ===
נקראים בעגה של שחקני הקופסה גם "משחקי יורו" או "יורוגיימס". למשחקי הקופסה האירופאים מספר מאפיינים ייחודיים:

משך זמן המשחק נע בין חצי שעה לשעתיים.
המכניקות של המשחק פשוטות ומופשטות וניתנות ללימוד בקלות. אם כי ישנם גם משחקים מסובכים יותר.
האינטראקציה בין השחקנים נעשית בצורה עקיפה. כלומר פעולות של שחקן אחד לא מערבות שחקנים אחרים אך הם יגרמו לזה ששחקנים אחרים יושפעו מכך.
חלקי המשחק הם אבסטרקטיים (לדוגמה: מיפל הוא כלי משחק מעץ שמייצג אנשים/עובדים במשחקים האירופאים).
אלמנט המזל כמעט ולא משמעותי במשחק.מדינת המוצא של המשחקים האירופאים היא גרמניה, אך עם הזמן החלו לייצר משחקים כאלו גם בצרפת ומדינות אירופאיות אחרות. בעקבות התבוסה במלחמת העולם השנייה נוצר טאבו בגרמניה על משחקי קופסה שמדמים מלחמה וקרבות בין השחקנים (בניגוד לארצות הברית שם משחקי הקופסה הלכו בכיוון של משחקי מלחמה) וכך התפתחו משחקי הקופסה הגרמניים בכיוון שאינו כולל אינטראקציה ישירה בין השחקנים. נושאים פופולריים למשחקים שמקורם בגרמניה הם בניית ערים ותרבויות, גידול חוות, הרפתקאות, רכישת אומנות וכדומה. מאפיין נוסף ומשמעותי במשחקים האירופאים הוא שאין "חיסול שחקנים" - משמע לא ניתן להפסיד ולצאת מהמשחק תוך כדי שהוא מתנהל.
דוגמאות: קטאן, קרקסון, כרטיס לנסיעה.


=== משחקים אמריקאים ===
משחקים אמריקאים מתאפיינים בכך שהנושא של המשחק הוא דומיננטי בהם, הם מעודדים קונפליקט ישיר בין השחקנים (לדוגמה: קרבות) ויש בהם ברוב המקרים אלמנט משמעותי של מזל. משחקים אמריקאים נמשכים לעיתים זמן רב ויש בהם מכניקות משחק מסובכות יותר יחסית לשאר המשחקים. לא כל המשחקים מארצות הברית נחשבים כמשחקים אמריקאים, ישנם גם משחקי מסיבות ומשחקי משפחה שמקורם בארצות הברית. משחקים אמריקאים מכונים לעיתים בסלנג של שחקי הקופסה בכינוי "אמריטראש" (מאנגלית: Ameritrash) מלשון Trash (זבל) אך במשמעות חיובית ולא שלילית של המילה.
נושאים עיקריים המאפיינים משחקים אמריקאים הם חקר החלל, מדע בדיוני, פנטזיה, זומבים ומלחמה. את התפתחות המשחקים האמריקאים ניתן לראות החל מהמשחק Cosmic Encounter שיצא בשנת 1977 והיה בתחום המדע הבדיוני ועד היום הוא נחשב כמוביל בתחום ומודפס מחדש לעיתים תכופות.
דוגמאות: Axis & Allies, טליסמן, Twilight Imperium.


=== משחקים משפחתיים ומשחקי שער ===
משחקים משפחתיים מתאפיינים ביכולת שלהם להתאים לכלל בני המשפחה, קטנים וגדולים כאחד. פרס משחק השנה הגרמני מחולק באופן מסורתי למשחקים שעונים על הקטגוריה הזו.
"משחקי שער" (Gateway Games) הם מונח שמתאר קבוצה דומה מאוד למשחקים המשפחתיים מבחינת המאפיינים שלה אך מכוון למטרה אחרת. המונח "שער" מתייחס לשער הכניסה לתחום משחקי הקופסה. משחקי שער אלה משחקים אשר מומלץ לתת לשחקנים חדשים להתנסות בהם בטרם הם עוברים למשחקים מסובכים יותר. שחקנים מנוסים מעדיפים להכניס לתחביב שחקנים חדשים יותר בצורה מבוקרת ונעימה ולכן ממליצים על משחקים מסוימים שיתאימו יותר לשחקנים חדשים. שחקנים שכבר מרגישים שהם שולטים במשחקי השער מתקדמים לאחר מכן למשחקים שמתאימים יותר לטעם האישי שלהם ויותר מסובכים.
ניתן למצוא רשימות רבות של משחקי שער מומלצים למשפחות ברחבי האינטרנט וההמלצות מתעדכנות מעת לעת. להלן מספר דוגמאות למשחקי משפחה פופולריים:

קטאן - מסורתית, הרבה מאוד שחקני משחקי קופסה היום התחילו במשחק קטאן, שהיה ועודנו להיט עולמי.[דרוש מקור] עקב כך נחשב קטאן למשחק שער מובהק.
קרקסון - משחק משפחתי פשוט להבנה ומתאים לשלל רחב של גילאים. המשחק הוא משחק אירופאי בסיסי שמשלב מכניקה של הנחת אריחים, ולכן ממליצים לשחק בו לפני שעוברים למשחקים מסובכים יותר.
שם-קוד - משחק מסיבות מוצלח, שמתאים למספר שחקנים רב של עד שמונה, מתאים לקבוצות גדולות.
דיקסיט - משחק משפחתי ובו קלפים עם ציורים מרהיבים, אשר שם דגש על הדמיון של השחקנים, והמכניקה שלו פשוטה יחסית. המשחק מתאים לכל המשפחה, וצבר פופולריות גדולה מאוד.


=== משחקים שיתופיים ===
 ערך מורחב – משחק קופסה שיתופימשחק קופסה שיתופי הוא משחק קופסה בו השחקנים משתפים פעולה זה עם זה כדי להשיג מטרה משותפת, כאשר תוצאת המשחק היא ניצחון או הפסד לכל חברי הקבוצה.
משחקי קופסה שיתופיים נבדלים ממשחקי קופסה תחרותיים, בהם השחקנים מתחרים זה מול זה בבודדים או בקבוצות. גם משחקי קופסה בהם השחקנים יוצרים בריתות בחלק מהזמן, דוגמת דיפלומטיה, אינם מסווגים כמשחקים שיתופיים מכיוון שבסופו של דבר רק אחד מהשחקנים יזכה בניצחון.
המשחקים השיתופיים הראשונים יוצרו בשנות ה-50 של המאה ה-20, והחלו להיות נפוצים יותר החל משנות ה-80.


=== משחקי מסיבות ===
משחקי מסיבות נקראים כך משום שהם מיועדים למפגשים שיש להם אופי של מסיבה, וכללי המשחק מתרכזים באספקטים יותר בידוריים של המשחק. בדרך כלל, משחקי מסיבות מיועדים לקבוצה גדולה של שחקנים, ומתמקדים בדינמיקות החברתיות בין השחקנים ופחות נשענים על מכניקות משחק מסובכות.
משחקי חברה משיקים לקטגוריה של משחקי המסיבות, והם דומים מאוד במטרות שלהם. לדוגמה המשחק "הרוצח" הוא משחק מסיבות, וגם משחק חברה מפורסם שניתן לשחק בו בהרבה שחקנים, והוא דורש כריזמה וגם אסטרטגיה.


=== משחקים מופשטים ===
משחקים מופשטים הם משחקים בהם אין נושא מוגדר והם מתמקדים באסטרטגיה טהורה. במשחקים מופשטים המזל משחק תפקיד נמוך והם מתמקדים באסטרטגיה ודרכים יצירתיות לגבור על היריב. רבים מהמשחקים הקלאסיים הם משחקים מופשטים, לדוגמה שחמט, דמקה וגו. משחקים מופשטים פופולריים מהעת החדשה הם אבאלון והעוקץ, ששניהם מופצים בישראל.


== משחקי קופסה בישראל ==
ההיסטוריה של משחקי הקופסה בישראל מושפעת ישירות מתרבות משחקי הקופסה בחוץ לארץ. העליות השונות הביאו עמן תרבויות שונות של משחקי קופסה. העלייה של שנות השלושים מגרמניה, שנחשבת בין המדינות המובילות בעולם בייצור צעצועים, תרמה רבות להתפתחות התחום בארץ. בתקופת חומה ומגדל ייצר מפעל "צעצועי אלונים" משחק בנושא זה שנקרא "נקודת כיבוש". בתקופה שלאחר מלחמת העולם השנייה ניתן לציין את המשחק רמיקוב שיצא בשנות ה-40 בארץ וזכה להצלחה אדירה. לאחר קום המדינה ניתן למצוא הרבה משחקים בנושאים ציוניים וצבאיים שמתקשרים למציאות הישראלית, "משחק האלופים" הוא דוגמה למשחק שכזה. יחסית לשוק העולמי מספר משחקי הקופסה המקוריים מישראל הוא נמוך יחסית. חלק מהמשחקים הישראליים הם עיבוד של משחקים מוכרים יותר בעולם. כמו המשחק רכוז שהוא גרסה של מונופול בעברית והמשחק טקטיקו שהוא גרסה של המשחק סטרטגו. משחק קופסה מפורסם שמקורו בישראל הוא המשחק הסאטירי "חבילה הגיעה" של אפרים קישון.
בשנות ה-90 חל מהפך בשוק העולמי של משחקי הקופסה בזכות המשחקים האירופאים ותופעה זו לא דילגה על ישראל. הפריצה של המשחק קטאן לשוק העולמי הגיעה גם לישראל דרך חברת "הקוביה משחקים" והוא הפך במהרה למשחק נפוץ ופופולרי שמוביל בטבלאות המכירות. לצדו יצאו בשנים שלאחר מכן עוד משחקים פופולריים בעברית כגון מנצ'קין (משחק קלפים), שם-קוד (משחק) ועוד. בנוסף לחברת "הקוביה" יש עוד מספר חברות פעילות בתרגום משחקים, כגון פרש משחקים, מאנקי-טיים, ליאם משחקים ועוד. רבים ממשחקי הקופסה נמכרים בחנויות אינטרנטיות דוגמת אמזון ומגיעים עד בית הלקוח.
בנוסף, יש גם חברות ישראליות שהפיקו משחקי לוח מקוריים בעברית ובאנגלית, ומספר יוצרים מקומיים אשר מוציאים לאור משחקים דרך חברות זרות, זאת בנוסף לחיים שפיר שמשחקיו מיוצאים מחוץ לישראל שנים רבות. קמו גם מספר חברות ישראליות שהפיקו משחקים באנגלית, בעיקר דרך אתר Kickstarter, השתיים הידועות הן Golden egg games (כנגדה עומדות תלונות על הונאת לקוחות) ושל היזם סער שי.
תופעה יחסית מיוחדת למשחקי קופסה היא השימוש שלהם במימון המונים להדפסת המשחק, באנגלית דרך אתר האינטרנט Kickstarter; באתר זה יזמים שרוצים לפרסם משחק קופסה מקבלים מימון המונים לפרויקט שלהם. בשנות ה-2010 משחקי הקופסה החלו לתפוס את עיקר הנפח בפרויקטים ב-Kickstarter, והתופעה הגיעה גם לישראל ואף מספר משחקים של יוצרים ישראלים זכו להצלחה בעזרת שימוש בפלטפורמת הדסטארט הן עבור משחקי לוח והן עבור משחקים נוספים.
בנוסף למפגשים של חברים בבתים, מתרחשים גם אירועים גדולים יותר המוקדשים למשחקי קופסה ולוח. כנס דרקוניקון שמתרחש כל שנה בקיץ במשך יומיים הוא הכנס הגדול בישראל למשחקי לוח וקופסה, עם טורנירים, מתחם דוכנים ועוד. בחנוכה מתקיים טורניר ענק של קטאן, בשם חנוקטאן. בנוסף, ברוב כנסי המדע-בדיוני, משחקי תפקידים ופנטזיה בישראל, קיים לרוב גם חדר שמשמש למפגש של שחקני לוח. בנוסף לכנסים הגדולים, קיימים גם אירועים שבועיים וחודשיים שמתרחשים ברחבי הארץ, חלקם במסגרות פרטיות, וחלקם כאירועים בתשלום בפאב או מועדון.
בישראל, כמו בחוץ-לארץ, הזמינות של משחקי הקופסה המודרניים מוגבלת בחנויות הספרים והצעצועים - שם ניתן למצוא בעיקר משחקים שתורגמו לעברית. ההיצע הרחב של משחקי קופסה נמצא בחנויות משחקי ייעודיות (הידועות בכינוי FLGS - Friendly Local Gaming Stores) כגון החנות פריק שבתל אביב וחנות הממלכה בהוד השרון.


== ראו גם ==
צעצוע
משחק לוח


== לקריאה נוספת ==
גדי כפיר, ציונות ומשחקי קופסה 1900–1948, הוצאת יד יצחק בן-צבי, 2016
חיים גרוסמן, "ציונות היא גם משחק ילדים", בתוך: משחק - איך הוא משפיע על מציאות חיינו, סדרת אוניברסיטה משודרת, בהוצאת משרד הביטחון – ההוצאה לאור, 2021, עמ' 7–18


== קישורים חיצוניים ==

Board Game Geek - אתר משחקי הקופסה המרכזי בעולם, המכיל סקירות ומידע רב על משחקים.
הפונדק - אתר ישראלי בעל סקירות ומאמרים בעברית.
Unbored with Boardgames משחקי לוח בישראל - קבוצת דיונים בפייסבוק
ישראמיפל - קבוצת דיונים בפייסבוק
משחקי לוח בירושלים - ערוץ יוטיוב ישראלי שמאגד סרטוני הסבר בעברית על משחקי לוח
שלומית הרטמייר, נוסטלגיה: עידן משחקי הקופסה, "הספרנים": בלוג הספרייה הלאומית, 26.07.2017
אפרת נומברג יונגר, ‏ילדות מאוחרת: המבוגרים מתמכרים מחדש למשחקי קופסה, באתר ‏מאקו‏‏, ‏30 בנובמבר 2016‏


== הערות שוליים ==