לורנס "לארי" פייג' (באנגלית: Lawrence "Larry" Page; נולד ב-26 במרץ 1973) הוא מדען מחשב ויזם יהודי-אמריקאי. פייג' ייסד יחד עם סרגיי ברין את חברת גוגל ושימש כמנכ"ל חברת ההחזקות שלה, אלפאבית, עד שהוחלף בידי סונדאר פיצ'אי ב-4 בדצמבר 2019. 
על פי פורבס, הונו של פייג' עמד בנובמבר 2021 על למעלה מ-127 מיליארד דולר.


== קורות חיים ==
אביו, קרל ויקטור פייג', היה פרופסור למדעי המחשב ואינטליגנציה מלאכותית באוניברסיטת מישיגן. אמו, גלוריה, היא מרצה לתכנות מחשבים באוניברסיטת מישיגן. אמו יהודייה, וסבו מצד אמו עלה לישראל.פייג' הוא בוגר "תיכון מזרח לאנסינג". סיים בהצטיינות את לימודי התואר הראשון בהנדסת מחשבים באוניברסיטת מישיגן. עבר לאוניברסיטת סטנפורד וסיים לימודי תואר שני.
ברין ופייג’ הכירו במרץ 1995, במפגש הכוונה למועמדי דוקטורט במחשבים. פייג', שכבר היה שנתיים בתוכנית, נבחר להציג לסטודנטים, ביניהם ברין, את הקמפוס, ובהמשך השניים התיידדו.
באותו זמן פייג' הגה את רעיון ה-BackRub, זחלן אשר יעבור בין מיליוני מסמכים ברשת המקושרים ביניהם. מורכבותו וממדיו של הרעיון משכו את ברין לעבוד עם פייג'; לדבריו, "דיברתי עם הרבה קבוצות מחקר בקמפוס, וזה היה הפרויקט המעניין ביותר, גם מפני שהוא מנסה להתמודד עם גודלה של הרשת, שמסמלת את ידע האנושות, וגם מפני שחיבבתי את לארי".
כדי להפוך את הלינקים שזחלן ה-BackRub סיפק למדדים של חשיבות דפי אינטרנט, פיתחו ברין ופייג' את אלגוריתם הפייג' ראנק, במטרה לבנות מנוע חיפוש טוב יותר מכל מנוע אחר שהיה קיים בתקופתם. הוא התבסס על טכנולוגיה שניתחה את הרלוונטיות של הקישורים ההפוכים שמחברים דף אינטרנט למשנהו. באוגוסט 1996 הגרסה הראשונה של גוגל הייתה זמינה, אז רק ברשת האתרים של אוניברסיטת סטנפורד.
ב-1998, ברין ופייג' הקימו את חברת גוגל. פייג' שימש בתור נשיא-משנה של גוגל, ביחד עם ברין, עד 2001, אז הם שכרו את אריק שמידט בתור יושב ראש ומנכ"ל גוגל. השלושה ניהלו את גוגל כטריומווירט, עד ל-4 באפריל 2011, בו החליף פייג' את שמידט בתפקיד המנכ"ל, ושמידט מונה ליו"ר בפועל.


== חייו הפרטיים ==
פייג' נישא ללוסינדה סאוות'וורת' ב-2007, בטקס שנערך באי הקריבי של ריצ'רד ברנסון, נקר איילנד. סאוות'וורת' היא מדענית חוקרת ואחות לדוגמנית קארי סאוות'וורת'. לזוג שני ילדים.


== קישורים חיצוניים ==
לארי פייג', באתר dblp
האתר של לארי פייג' באוניברסיטת סטנפורד
גוגל: הנהלה
ליאור קודנר, מה חדש אצל סטיב ג'ובס, לארי פייג' ומארק צוקרברג - השלישייה שמחזיקה את המפתחות לעתיד?, באתר הארץ, 4 בפברואר 2011
פייננשל טיימס, ‏לארי פייג': הטכנולוגיה תייתר מיליוני מקומות עבודה, באתר גלובס, 3 בנובמבר 2014
קונור דוהרטי, הניו יורק טיימס, כך נהפכו האובססיות של לארי פייג' למכרה הזהב של גוגל, באתר TheMarker‏, 1 בפברואר 2016
 בנימין טוביאס ושגיא כהן, העתיד על פי גוגל, באתר "ידיעות אחרונות", 31 אוגוסט 2018
שירות כלכליסט, רחוק מהעין: לאן נעלם מייסד גוגל, לארי פייג'?, כלכליסט, ‏13-9-2018
לארי פייג', באתר אנציקלופדיה בריטניקה (באנגלית)


== הערות שוליים ==