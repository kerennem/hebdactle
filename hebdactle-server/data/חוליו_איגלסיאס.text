חוליו חוסה איגלסיאס דה לה קואבה (בספרדית: Julio José Iglesias de la Cueva‏; נולד ב-23 בספטמבר 1943) המוכר בתור חוליו איגלסיאס, הוא זמר ספרדי. המצליח ביותר מבחינת מכירות מבין כל הזמרים הספרדים בכל הזמנים.
מכירות עבודותיו עד 2006 מסתכמות ביותר מ-250 מיליון תקליטים ואלבומים בשפות שונות (בסך הכול: ארבע עשרה שפות). בסך הכול יצאו לאור 77 אלבומים שלו עד היום. עד כה, מספר הופעותיו מסתכם בכ-5,000 הופעות.


== ביוגרפיה ==
איגלסיאס נולד במדריד בירת ספרד, וגדל כקתולי. בן בכור לדוקטור לגינקולוגיה, חוליו איגלסיאס פוגה, ולמריה דל רוסריו דה לה קואווה אי פריגנאט. איגלסיאס טוען שאימו צאצאית של יהודים, והוא נשען על פירוש שם משפחתה של אמו "דה לה קואבה" או בתרגומו "מהמערה", כינוי שפעמים רבות ניתן ליהודים אנוסים שהסתתרו מאימת האינקוויזיציה הספרדית.בגיל 20 בערך, ב-22 בספטמבר 1963, היה איגלסיאס מעורב בתאונת דרכים קשה שגרמה לרופאים לשער כי יהיה משותק ברגליו ולא יוכל ללכת. התאונה קטעה את הקריירה הקצרה שלו ככדורגלן, בה שיחק כשוער בריאל מדריד קסטיה, קבוצת המילואים של המועדון, בשנים 1960–1964. למרות התאונה הוא הצליח לאורך השנים להתגבר על הנזקים שנגרמו לו. כדי לשפר את מיומנויות השימוש בידיים, הוא החל לנגן בגיטרה. לאחר שהחלים, טס איגלסיאס לאנגליה כדי ללמוד שם אנגלית.


== קריירה ==


=== תחילת הקריירה עד 1978 ===
ב-1968 זכה בתחרות השירים "פסטיבל השירים הבינלאומי בנידורם" (Festival Internacional de la Canción de Benidorm) וחתם על חוזה הקלטות עם חברת התקליטים של המוזיקה הלטינית "Discos Columbia", חלק מקולומביה רקורדס. הוא ייצג את ספרד בתחרות האירוויזיון לשנת 1970, שם התחרה עם השיר "Gwendolyne". את התחרות סיים במקום הרביעי.


=== שיאו (1978-1990) ===
ב-1978 חתם איגלסיאס על חוזה הקלטות עם CBS International, שם הקליט אלבומים באנגלית, צרפתית, פורטוגזית, גרמנית ואיטלקית. ב-1981 יצא לאור אלבומו De Niña a Mujer, שאחד משיריו נחשב ללהיטו הראשון בשוק הבריטי, גרסת כיסוי בספרדית לשיר המפורסם "Begin the Beguine", גרסה שהגיעה למקום הראשון במצעד הלהיטים הבריטי. ב-1983 יצא לאור אלבום אוסף של שיריו, Julio.
ב-1984 הוציא את אלבומו 1100 Bel Air Place, שהיה להצלחה מסחרית והביא לו פרסום רב בשוק המוזיקה באנגלית. מכירות האלבום בארצות הברית בלבד הסתכמו בכ-3 מיליון עותקים. הסינגל הראשון מתוך האלבום, "To All The Girls I've Loved Before", דואט עם וילי נלסון, היה לאחד מחמשת הלהיטים המובילים במצעד "בילבורד". האלבום הכיל גם דואט של איגלסיאס עם דיאנה רוס, "All of You".
ב-1988 זכה חוליו איגלסיאס בפרס גראמי לאלבום הפופ הלטיני הטוב ביותר, על אלבומו Un Hombre Solo ("אדם לבדו"). באותה שנה הוא גם הקליט דואט עם סטיבי וונדר, "My Love", שנכלל באלבומו המצליח Non Stop. במסגרת סביב ההופעות העולמי, לאחר יציאת האלבום, הגיע להופיע גם בישראל.


=== מאז 1990 ===
בשנות התשעים חזר איגלסיאס למקורותיו במוזיקה הספרדית, וב-1996 הוציא אלבום בשם Tango (טנגו). בשנת 2001, ביצע גרסה בספרדית לשיר "What More Can I Give".
ב-2003 הוציא את האלבום Divorcio (גירושין) בספרדית, וביום המכירות הראשון שלו נמכרו כ-350,000 עותקים של האלבום בספרד בלבד. האלבום גם שהה במקומות הראשונים במצעדים בספרד, פורטוגל, צרפת, איטליה ורוסיה.
בין השנים 2003–2004 הופיע איגלסיאס בסיבוב הופעות מצליח חובק עולם שנמשך עשרה חודשים.
בדצמבר 2004 הקליט דואט יחד עם זוגתו, מירנדה יוהאנה מריה ריינסבורחר, לשיר חג המולד הידוע "Silent Night" (לילה שקט). השיר לא יצא לאור באופן רשמי, אך פורסם באתר האינטרנט של הזמר.
בספטמבר 2006 הוציא איגלסיאס לאור אלבום נוסף באנגלית, Romantic Classics (קלאסיקות רומנטיות), שכלל שירים רומנטיים מוכרים משנות השישים, השבעים והשמונים.
כיום ממשיך איגלסיאס להופיע ולמשוך צופים רבים להופעות.


== חיים אישיים ==
בשנות השבעים פגש באיזבל פרייסלר, עיתונאית פיליפינית ממוצא ספרדי, ולאחר שבעה חודשי היכרות הם נישאו. להם שלושה ילדים משותפים (מפורטים להלן, לפי סדר לידה): צ'אבלי איגלסיאס, עיתונאית; חוליו חוסה איגלסיאס, דוגמן וזמר פופ; ואנריקה איגלסיאס, זמר זוכה פרס גראמי. ב-1978 הזוג התגרש. מאז 1990 בת זוגו של חוליו איגלסיאס היא הדוגמנית ההולנדית לשעבר, מירנדה יוהאנה מריה ריינסבורחר. השניים נישאו בספרד ב-24 באוגוסט 2010. לזוג חמישה ילדים משותפים.
איגלסיאס ערך מספר ביקורים והופעות בישראל, כשהאחרונים שבהם היו באוגוסט 2013 בקיסריה, בחודש נובמבר 2013 שהתקיים בהיכל התרבות בתל אביב ובחודש מאי 2016 בהיכל מנורה בתל אביב. בחודש אוקטובר 2018 הייתה הופעה נוספת בישראל במסגרת סיבוב הופעות בינלאומי וגם היא התקיימה בהיכל מנורה בתל אביב.


== דיסקוגרפיה ==
להלן רשימת אלבומים של הזמר ובהם מספר אלבומי אוסף בולטים:


== קישורים חיצוניים ==

  אתר האינטרנט הרשמי של חוליו איגלסיאס חוליו איגלסיאס, ברשת החברתית פייסבוק
 חוליו איגלסיאס, ברשת החברתית טוויטר
 חוליו איגלסיאס, סרטונים בערוץ היוטיוב
 חוליו איגלסיאס, במסד הנתונים הקולנועיים IMDb (באנגלית)
 חוליו איגלסיאס, באתר iTunes  (באנגלית)
 חוליו איגלסיאס, באתר Spotify
 חוליו איגלסיאס, באתר Last.fm (באנגלית)
 חוליו איגלסיאס, באתר AllMusic (באנגלית)
 חוליו איגלסיאס, באתר MusicBrainz (באנגלית)
 חוליו איגלסיאס, באתר Deezer
חוליו איגלסיאס, באתר Yandex.Music (ברוסית)
 חוליו איגלסיאס, באתר Discogs (באנגלית)
 חוליו איגלסיאס, באתר Songkick (באנגלית)
חוליו איגלסיאס, באתר SecondHandSongs
חוליו איגלסיאס, באתר MOOMA (בארכיון האינטרנט)
 חוליו איגלסיאס, באתר בילבורד (באנגלית)
ביוגרפיה מלאה בעברית, באתר Mooma (בארכיון האינטרנט, ארכוב משנת 2005)
ריאיון עם חוליו איגלסיאס מ-14 באוגוסט 2004, באתר CBS
חוליו איגלסיאס בישראל מ-11 בדצמבר 2011, באתר וואלה!
אסף יחזקאלי, ‏הווידאופדיה: חוליו איגלסיאס, באתר ‏מאקו‏‏, ‏29 ביולי 2009‏
עמית קוטלר, חוליו איגלסיאס: "לא הייתי עובר ב-The Voice", באתר ynet, 3 ביולי 2013
חוליו איגלסיאס, באתר אנציקלופדיה בריטניקה (באנגלית)


== הערות שוליים ==