רומן הוא סוגה ספרותית. בימינו מקובל לכנות בשם "רומן" כל יצירת סיפורת בפרוזה שהיא רחבת היקף דיה; סיפורת מצומצמת יותר מכונה סיפור קצר, נובלטה או נובלה, לרוב בהתאם לכמות המילים שהסיפור מכיל. יש הטוענים שהרומן התפתח באירופה מתוך האפוס (שהוא עלילתי באופיו, שלא כמו יתר סוגי השירה) והרומנס, אבל הרומנים הראשונים התפתחו בנפרד מהשירה האפית.[דרוש מקור]
סוג נודע זה שהוא בעל היקף נרחב ומשתרע לעיתים על מספר כרכים עבר גלגולים רבים.


== היסטוריה ==
הרומנים הראשונים בעולם המערבי, ובכלל, נכתבו ביוונית עתיקה ובלטינית בין המאה הראשונה לפני הספירה למאה הרביעית לספירה. ידועים לפחות עשרים רומנים כאלה, כשהמוקדם בהם הוא ככל הנראה "קלירואה" מאת כריטון. בין הרומנים האלה, שחלקם שרדו בשלמותם או כמעט בשלמותם, ניתן למנות את דפניס וכלואה מאת לונגוס, סטיריקון מאת פטרוניוס (רק חלק קטן ממנו שרד), חמור הזהב מאת אפוליוס, סיפור אתיופי ("אתיופיקה")  מאת הליודורוס, ועוד.
עם זאת מקובל לראות בדון קישוט של מיגל דה סרוואנטס את הרומן האירופאי הראשון, אם כי יש המקדימים וכוללים כבר את גרגנטואה ופנטגרואל של פרנסואה רבלה במסגרת סוגה זו. הספר "מעשה גנז'י" של הסופרת היפנית מורסקי שיקיבו נחשב גם הוא לרומן, אף שהקדים את הרומנים האירופאים בכ-500 שנה. אונורה דה בלזק נחשב בעיני רבים לאבי הרומן המודרני.
עד למאה ה-18 התייחס המונח לספרים המתארים עלילות רומנטיות (רומן רומנטי), אך כיום המונח מקיף את כל תחום יצירת הסיפורת רחבת ההיקף בפרוזה. לעיתים קרובות מאופיין הרומן בעלילה מורכבת ורבת-רבדים, או אף בכמה עלילות מקבילות, וכן בריבוי מקומות, זמנים ודמויות מורכבות (עגולות). המבנה עשוי לכלול אקספוזיציה, הסתבכות העלילה, נקודת מפנה, נקודת שיא, התרה וסיום. אין הסכמה גורפת על הגדרת הרומן, וחוקרים אחדים עשויים לחלוק על האמור לעיל. יחד עם זה, האמור לעיל משקף את הדעות הרווחות ביותר וכן את השימוש היומיומי במילה רומן.
מקור המילה רומן ככל הנראה בגרמנית שבה מכונה הסוגה roman. בכמה שפות אירופאיות אחרות נעשה שימוש במונח נוֹבֵל, אשר מקורו במילה הצרפתית nouvelle ("חדש").


== ראו גם ==
סיפור קצר
ספרות ילדים
ספרות פרולטרית
נובלה
רומן גרפי
רומן רומנטי
רומן מפתח


== קישורים חיצוניים ==
רומן, באתר אנציקלופדיה בריטניקה (באנגלית)


== הערות שוליים ==