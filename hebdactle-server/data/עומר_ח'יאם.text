ע'יאת' אל דין אבו אל פתח עמר אבן אברהים ח'יאם נישאפורי (בפרסית: غیاث الدین ابو الفتح عمر بن ابراهیم خیام نیشاپوری; מכונה בקצרה עומר ח'יאם (לעיתים גם כיאם ב-כ'), בפרסית: عمر خیام; 18 במאי 1048 – 4 בדצמבר 1131) היה מתמטיקאי, אסטרונום, פילוסוף ומשורר פרסי. משמעות השם ח'יאם היא "עושה אוהלים", וייתכן שמקורו במקצועו של אביו.


== חייו ומורשתו ==
ח'יאם התפרסם בזכות שורה של חיבורים אלגבריים שפרסם בזמנו, דבר שגרם לסולטאן מאלכשאה הראשון להטיל עליו משימות מחקר באסטרונומיה. כאסטרונום, הוא היה מעורב בתכנון של לוח השנה של ג'לאלי , לוח שנה שמשי  שסיפק את הבסיס ללוח השנה הפרסי שעדיין נמצא בשימוש. ידוע שהיה בקיא גם בפילוסופיה, משפט והיסטוריה, אך כתבים שלו על נושאים אלו כמעט שלא נשתמרו. ח'יאם מצא שיטה גאומטרית לפתרון של משוואות ממעלה שלישית, הישג שהפך אותו למתמטיקאי הראשון שמצא פתרון כללי למשוואות כאלו. רק במאה ה-16 מצא טרטליה שיטה אלגברית טהורה לפתרון הבעיה. הוא היה הראשון שחקר תכונות של מרובע סאקרי.
פרסומו במערב החל כאשר תרגם אדוורד פיצג'ראלד  לאנגלית בשנת 1859 אוסף שירים שחיבר, ה"מרובעים" ("רבאעיאת"). השירים מורכבים על פי משקלי פרסי של יחידות בעלות ארבע שורות. שורשי המרובעים נעוצים בשירה העממית הפרסית, וח'יאם שכלל וגיבש את הצורה השירית הזאת. לרוב הטורים עמוסים בתוכן עשיר. כיוון שהשירים עוררו התנגדות דתית, הם הועתקו בחשאי וצורפו אליהם גם שיריהם של כותבים אחרים. מבין יותר מ-5,000 שירים אשר מיוחסים לח'יאם, רק בין 158 ל-500 נחשבים כאותנטיים. בערוב ימיו הלך למכה כדי להיטהר, ולאחר מותו נקבר בנישאפור .
על שמו נקראו מכתש ח'יאם על הירח ואסטרואיד 3095. בחיפה נקרא רחוב על שמו, וביפו פעל משנת 1958 מועדון לילה על שמו, שהקימו שלמה צפריר וזאב ברלינסקי.


== תרגומיו לעברית ==
חלק משיריו תורגמו לעברית לראשונה על ידי נפתלי הרץ אימבר, על־פי תרגומו האנגלי של פיצג'רלד. זאב ז'בוטינסקי תרגם אף הוא מבחר שירים מתוך התרגום האנגלי. גם יוסף מזל תרגם את ח'יאם לעברית. תרגומו הופיע בשנת 1907 במנצ'סטר. ד"ר הלל פרחי ממצרים בשנת 1931 תרגם את ח'יאם על פי תרגומו האנגלי של פיצג'רלד בהצלבה עם תרגומים ערביים. תרגום ראשון של שיריו ישירות על־פי המקור הפרסי נוצר ככל הנראה על ידי בנציון בנשלום. ב-1976 יצא לאור תרגומו של יעקב אורלנד. כיום ניתן למצוא תרגומים של הסופר ראובן נמדר לשיריו.


== תרגומים לעברית ==
מרובעים, תרגם בנציון בנשלום. תל אביב: הוצאת גזית, תשי"ב.
עוֹמַר כַיָּאם הַמְרֻבָּעִים, תרגום עיבוד וציור: שלמה אחדות, טבריה, הוצאה עצמית, ספטמבר 2020. הספר כולל גם מיניאטורות לכל מרובע, צבעונית ושחור-לבן לסירוגין.


== ראו גם ==
מרובע (שירה)


== קישורים חיצוניים ==
עומר ח'יאם, באתר MacTutor (באנגלית)
כתבי עומר ח'יאם בפרויקט בן-יהודה
עומר ח'יאם, קֹהֶלֶת פָּרָס בתרגום זאב ז'בוטינסקי
Khayyam of rubaiyats all poems

כתבי עומר ח'יאם בפרויקט גוטנברג (באנגלית)
עומר ח'יאם, באתר "Find a Grave" (באנגלית)עומר ח'יאם, מספר החיים נמח..., דבר, 3 בינואר 1958, בתרגום בנציון בנשלום

רויאל נץ, ‏ח'יאם בין הממלכות - על המרובעים של עומר ח'יאם, על המתמטיקה שלו, ועל מה שביניהם, הו! 4, ספטמבר 2006, עמ' 197–202
רשימת תרגומים לשירים של עומר ח'יאם באינדקס "פואטרנס" לתרגומי שירה
הסבר על ה"דודל" (שרבוט גוגל) שפרסמה גוגל לציון יום הולדתו ה-964 של ח'יאם, באתר מנוע החיפוש "גוגל" (באנגלית), 18 במאי 2012
עומר ח'יאם, באתר אנציקלופדיה בריטניקה (באנגלית)