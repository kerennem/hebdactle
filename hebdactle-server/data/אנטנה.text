אנטנה (מאיטלקית: Antenna, בעברית: מְשׁוֹשָׁה) היא מתמר, רכיב חשמלי או מתקן המורכב ממוליכים המיועד לשדר או לקלוט גלי רדיו.

בשידור, המוליכים מתמרים את הזרם חשמלי הנכנס לאנטנה, לקרינה אלקטרומגנטית.
בקליטה, זרם חשמלי נוצר במוליכים של האנטנה, כיוון שהם נמצאים בשדה אלקטרומגנטי משתנה (השראה אלקטרומגנטית).


== מקור המונח ==
את השימוש הראשון במילה אנטנה לתיאור ההתקן האלחוטי משייכים לגוליילמו מרקוני, מהנדס חשמל איטלקי. בשנת 1895 מרקוני ערך ניסויים בציוד אלחוטי, במסגרתם השתמש במוט באורך של 2.5 מטרים לצורך השידור והקליטה של האותות האלחוטיים. באיטלקית פירוש המילה antenna הוא מוט (ומקורה מלטינית), וכך כינה מרקוני את מוט השידור והקליטה. מאז הפכה המילה אנטנה למונח בינלאומי לתיאור רכיב השידור והקליטה של גלי רדיו.


== אפיון ==

תכונות האנטנה מורכבות ממספר תחומים:

תכונות פיזיות ומרחביות (הקשורות בכיוון אליו האנטנה משדרת/קולטת), ומהוות פרטים בעקום הקרינה של האנטנה.
רוחב אלומה
כיווניות
עוצמת אונות צד
יחס פנים לאחור
תכונות חשמליות ואלקטרומגנטיות (הקשורות ביכולות ההקרנה של האנטנה):
תחום תדר פעולה.
קיטוב (אופקי / אנכי / אלכסוני / מעגלי וכו')
יעילות / נצילות
יחס גלים עומדים (יג"ע)
היגב
שבח / הגבר
אימפדנס כניסה או יציאה (כניסה בשידור, יציאה בקליטה)מדידות של המאפיינים של אנטנה קיימת מתבצעים במטווח אנטנות.


== סוגי אנטנות ==

קיימים סוגים שונים של אנטנות, בהם:

אנטנת דיפול - אנטנה הבנויה משני חוטי (או מוטות) מתכת הנמצאים בציר אחד, כאשר במצב שידור תפוקת המשדר מוזנת ביניהם במרכז האנטנה. עקום הקרינה של האנטנה הוא כלל כיווני, במישור הניצב לאנטנה. כאשר אורך האנטנה הוא חצי אורך הגל, שבח הדיפול הוא 2.2 dBi.
אנטנת מונופול - בנויה מחוט (או מוט) מתכת מעל משטח אדמה מתכתי אינסופי. בפועל ניתן להסתפק במשטח קטן יותר. לפי שיטת השיקופים, עקום הקרינה של אנטנה זו זהה לאנטנת דיפול. כאשר אורך האלמנט הוא רבע אורך גל, שבח המונופול הוא 6 dBi.
אנטנת שופר - מבנה דמוי משפך. בנויה מגלבו מורחב בקצהו ומשמשת בעיקר לתדרים מעל 1 ג'יגה־הרץ.
אנטנה לוג-פריודית - אנטנה רחבת סרט בו ישנם מספר אלמנטים בעלי אורך שונה שכל אחד מהם תועד בתדר שונה.
אנטנת יאגי - משמשת בעיקר לתדרים גבוהים ומורכבת ממספר אלמנטים הנקראים דירקטורים ורפלקטורים.
אנטנה ביקונית - מורכבת משני אלמנטים בצורת חרוט מלא או ממוטות משדרת אלומה כלל כיוונית בציר האזימוט ואלומה כיוונית בציר ההגבהה.
אנטנה פרבולית - נקראת גם אנטנת reflector או צלחת. שימושית בעיקר בתדרי מיקרוגל. בעלת מבנה דמוי צלחת פראבולית, שבמרכזה זן. משדרת אלומה צרה / שבח גבוה.
אנטנות מודפסות - אנטנות שנכנסו לשימוש בשנים האחרונות ובהן האלמנטים מודפסים על מעגל מודפס כך שניתך להדפיס מספר גדול של אלמנטים ולהשיג שבח גבוה.
		
		
		


== ראו גם ==
נוסחת פריס
ננו-אנטנה


== קישורים חיצוניים ==
אנטנה, באתר אנציקלופדיה בריטניקה (באנגלית)