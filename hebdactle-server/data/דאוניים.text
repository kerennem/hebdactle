דְּאוֹנִיִּים (שם מדעי: Exocoetidae; מכונים גם דגים מעופפים) היא משפחה של דגים קטנים עד בינוניים בגודלם, מסדרת החניתאים, המאופיינים בסנפירי חזה ארוכים המגיעים אצל מינים רבים עד לקצה הזנב, ובעזרתם הם מסוגלים לדאות באוויר מחוץ למים כשסנפיריהם פרוסים.


== מאפיינים ==
המשפחה כוללת כ-50 מינים שונים של דגים המשתייכים לבין שבעה לתשעה סוגים. הדגים, המגיעים בדרך כלל לאורך של כ-30 סנטימטרים (אם כי יש כאלה המגיעים ל-45 סנטימטרים), נפוצים בכל האוקיינוסים העיקריים בכדור הארץ, ובייחוד במים טרופיים או סובטרופיים באוקיינוס השקט, האטלנטי וההודי. לרוב הם חיים בקרבת פני המים וניזונים מפלנקטון.
בנוסף לסנפירי החזה הגדולים, גם סנפיר הבטן גדול, ואילו סנפיר הזנב מחולק לשתי אונות, שהתחתונה שבהן היא ארוכה מן העליונה. בזכות סנפירי החזה דמויי הכנפיים, מסוגלים הדגים לזנק מדי פעם מהמים ולנוע באוויר. לאמיתו של דבר, אין הדג המעופף מסוגל לעוף, שכן אין הוא אלא דואה וסנפיריו הגדולים המשמשים כעין כנפי דאייה. בדאייתו מסוגל הדג להכפיל את מהירותו הרגילה ולהגיע למהירות של 70 קילומטרים לשעה ויותר, בדרך כלל למרחקים של בין 30 ל-50 מטרים אך לעיתים אף יותר מכך. ככל הנראה, הדאייה משמשת כאמצעי להימלטות מטורפים כגון טונה (Thunnus), דג חרב (Xiphias gladius), רעמתן ("Coryphaena") או דגים גדולים אחרים.
הדאוניים דואים בלהקות, לרוב. בדרך כלל, הגובה שאליו הם מגיעים בדאיותיהם הוא מטר אחד מעל פני המים, יש והם מתרוממים אף לגובה שישה מטרים ועולים עד לסיפוני האוניות.
ביצי הדג, בצבען הטבעי (אדום - כתום) או כשהן צבועות (לצבעי ירוק, צהוב או שחור) מהוות מרכיב במטבח היפני שנקרא טוביקו.


== מיון ==
המשפחה כוללת מעל 50 מינים שונים של דגים המשתייכים לשבעה סוגים:

משפחת דאוניים (Exocoetidae)
סוג דָּאוֹן (Cheilopogon) - בו 29 מינים
סוג סִיסְנוּן (Cypselurus) - בו 12 מינים
סוג Exocoetus - בו 5 מינים
סוג Fodiator - בו 2 מינים
סוג סְנוּנִיתָן (Hirundichthys) - בו 12 מינים
סוג רַחְפָן (Parexocoetus) - בו 3 מינים
סוג Prognichthys - בו 6 מינים


=== מינים בחופי ישראל ===


== קישורים חיצוניים ==

דאוניים, באתר ITIS (באנגלית)
דאוניים, באתר NCBI (באנגלית)
דאוניים, באתר Animal Diversity Web (באנגלית)
דאוניים, באתר האנציקלופדיה של החיים (באנגלית)
דאוניים, באתר GBIF (באנגלית)
דאוניים, באתר אנציקלופדיה בריטניקה (באנגלית)
מידע בסיסי על הדאוניים
דגים מעופפים
תמונות ומידע כללי