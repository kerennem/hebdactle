קרלוס סלים חילו (בספרדית: Carlos Slim Helú; נולד ב-28 בינואר 1940) הוא איש עסקים מקסיקני ממוצא לבנוני. סלים היה השני בעושרו בעולם אחרי ביל גייטס עד 2015.
קרלוס סלים נולד ב-1940 במקסיקו כצעיר בששת ילדיהם של המארוני ג'וליאן (יוסף) סלים חדאד, שהיגר כנער מהעיירה ג'זין בלבנון, ושל לינדה חילו, אף היא בתם של מהגרים מלבנון. לאחר סיום לימודי הנדסה ב-1961 נישא קרלוס לסומאיה דומיט (Soumaya Domit).
הונו הוערך (תחילת 2016) בכ-50 מיליארד דולר.
לאחר מות אשתו ואחרי ניתוח לב שעבר, העביר את התפעול השוטף לידי שלושת בניו, קרלוס הבן, מרקו אנטוניו, ופטריק.


== עסקיו ==
קרלוס סלים הוא הבעלים של:

חברת התקשורת המקסיקנית הענקית טלפונוס דה מחיקו - טלמקס (Telmex) המפעילה כ-90% מקווי הטלפון במדינה.
חברות התקשורת הסלולרית Telcel המפעילה כ-80% מהקווים הסלולריים.
אמריקה מוביל (América Móvil) חברת הסלולר הגדולה ביותר הפועלת במרכז ודרום אמריקה (כ-100 מיליון מנויים).
גרופו קארסו - קונצרן העוסק בתחומי כרייה, בנייה, תעשייה, תחבורה, ומכירה בקמעונות. החברה מחזיקה גם באחוזים מקבוצות הכדורגל ריאל אוביידו הספרדית, ופצ'וקה ולאון המקסיקניות.
גרופו פיננסיירו אינבורסה - קונצרן העוסק בבנקאות, ביטוח וביטוח פנסיוני.
מוזיאון סומאיה - מוזיאון אומנות במקסיקו סיטי. שמוצגים בה 66 אלף פרטים וביניהם אוסף גדול של פסלים של אוגוסט רודן.וזאת בנוסף לעסקים והשקעות אחרים. סך עסקיו מהווים למעלה ממחצית שווי שוק המניות במקסיקו ותורמים כ-7% מהתמ"ג המקסיקני.
בשנת 2013 פרסם המגזין "פורבס" את רשימת המיליארדרים השנתית שלו. קרלוס סלים נמצא בה במקום הראשון, עם הון המסתכם ב-72 מיליארד דולר. בשנים 2014 ו-2015 הוא דורג במקום השני, אחרי ביל גייטס.


== ראו גם ==
מוזיאון סומאיה


== קישורים חיצוניים ==

  אתר האינטרנט הרשמי של קרלוס סלים (באנגלית)
איך קרלוס סלים הפך לאיש העשיר ביותר במקסיקו, פרופיל באתר ״טייקון״, 27 בספטמבר 2021
אלי לאון, ‏פיסגת העושר, באתר ישראל היום, 22 ביוני 2012
קרלוס סלים, באתר אנציקלופדיה בריטניקה (באנגלית)


== הערות שוליים ==