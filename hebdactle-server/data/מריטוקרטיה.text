מֶריטוקרטיה (באנגלית: Meritocracy) או שִׁלְטוֹן בַּעֲלֵי כִּשּׁוּרִים היא תפיסה פילוסופית-פוליטית-חברתית בה בעלי הכוח נבחרים או ממונים לתפקידם על בסיס יכולתם. העיקרון המריטוקרטי קובע שכל מי שיכול ורוצה - מצליח.התפיסה שוללת את הטענה כי בעלי הכוח נבחרים לפי עושרם, מעמדם החברתי, או בבחירה של ציבור האזרחים. בתחום השלטוני פוליטי, משמש המונח לציון מערכות שלטון בהן בחירתם של בעלי תפקידים מושפעת בעיקר מכישוריהם למלא את תפקידם. המונח נטבע ב־1958 על ידי מייקל יאנג בספרו "עליית המריטוקרטיה". יאנג טבע את המונח לגנאי, אך עם השנים זכה גם לפירוש בהקשר חיובי.


== יתרונות ==
המונח משמש בהקשרים חיוביים בפיהם של אלו הגורסים כי כוח, מעמד ומשרות צריכים להימצא בידי אלו שנמצאו ראויים להחזיק בהם בהתאם להשכלתם וכישוריהם. דבר נוסף אשר מהווה פן חיובי לדעת רבים הוא שתפיסה זו, מבטאת את ערך הצדק ומהווה ביטוי לשאיפת בני האדם והחברה לצדק, ובכך לחברה אידיאלית יותר (לדוגמה, אדם שלמד מקצוע ספציפי יעסוק בו, ולא אדם אחר שלא למד ואיננו בקיא בטיבי המקצוע). לעיתים, גורסים התומכים בשלטון מריטוקרטי כי רצוי וראוי לכונן שלטון של מומחים.


== ביקורת ==
המונח משמש בהקשרים שליליים בפיהם של אלו התומכים בכך שעמדות של כוח, משרות ומעמד יוענקו לבני אדם על פי עקרונות זכאות אחרים כמו השתייכות לקבוצה מסוימת באוכלוסייה (העדפה מתקנת). ביקורת אחרת על שלטון מריטוקרטי מצביעה על היכולת המוגבלת להגדיר "ראוי" או "מתאים" לתפקידים מסוימים, מצב העשוי לגרום למינויים של אנשים לתפקיד בהתאם לרשימת דרישות סף ביורוקרטיות וטכניות (לדוגמה, החזקה בתעודה או רישוי מסוים). ביקורת מסוג שלישי מצביעה על־כך שהאוחזים ברסן המינוי המריטוקרטי אינם ממונים כשלעצמם באופן מריטוקרטי אלא מחזיקים בכוח מתוקף היותם מכונני המריטוקרטיה.


== בחינוך ==
מטרתה של מדיניות חינוכית מריטוקרטית היא לקדם מצוינות, על ידי הקצאת משאבים רבים יותר לתלמידים בעלי יכולת אינטלקטואלית גבוהה ומוטיבציה רבה ללמידה והתפתחות.
ברוח זו, מורים נוטים לעודד ולתגמל תלמידים שלהערכתם משקיעים מאמצים בלמידה.
קיימות שתי גישות להערכת מצוינות: 

מצוינות סלקטיבית - נמדדת ביחס לתלמידים אחרים ובודקת את רמת ההישגים של התלמיד ביחס לבני גילו. על פי גישה זו יש להקצות יותר משאבים לתלמידים בעלי יכולת גבוהה.
מצוינות לא סלקטיבית - נמדדת ביחס לתלמיד עצמו ובודקת את מידת מיצוי היכולות שלו. על פי גישה זו יש להקצות את המשאבים באופן שווה לתלמידים בעלי יכולות שונות.האופי השוויוני של מדיניות חינוכית זו בא לידי ביטוי בכך שהיא מתעלמת מהבדלים כמו מין, דת, גזע, לאום ומעמד כלכלי.
אחת המתקפות החריפות ביותר על המריטוקרטיה החינוכית כסוג של "אחיזת עיניים" המובילה לשיעתוק מעמדי, הציע הפילוסוף הישראלי חן למפרט בספרו Meritocratic Education and Social Worthlessness אשר פורסם באנגליה ובארצות הברית בסוף 2012. על פי למפרט, רעיון המריטוקרטיה כאשר הוא מיושם במדיניות חינוכית, אינו אלא דארויניזם חברתי בתחפושת של שוויון הזדמנויות.


== ראו גם ==
ממשל
שוויון
הזכות לשוויון במדינות דמוקרטיות


== קישורים חיצוניים ==
יובל לוין, לקראת שמרנות מוסדית. אתר מידה, 11.3.20
 Is Meritocracy a Myth?, סרטון  באתר יוטיוב (אורך: 20:01)


== הערות שוליים ==