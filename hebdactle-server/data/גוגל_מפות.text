גוגל מפות (באנגלית: Google Maps) הוא יישום רשת של גוגל, המציג מפות על גבי תמונות לוויין וצילומי אוויר של העולם כולו. השירות יכול להציג ארבעה מצבים: מפה רגילה, צילומי לוויין, הדמיה תלת ממדית של פני השטח ותצלומים מפני השטח.
גוגל מפות מאפשר גם לראות תמונות של הרחוב על ידי לוויין שמקומו בחלל שמצלם את הרחוב. על פי רעיון זה יצרו גוגל ונאס"א את Google Mars ו-Google Moon.
גוגל מפות משתמשת בגרסת מפה דומה לזו של היטל מרקטור ולכן אין ביכולתה להציג אזורים הנמצאים סביב הקטבים.


== אירועים והתפתחויות ==
בסוף 2008 נוסף גם שירות בעברית שמיועד לכבישי ישראל. בשל הסכם זכויות יוצרים שנחתם בין גוגל לבין ספקית המפות בישראל, מפות אלה זמינות רק באתר הרשמי של Google Maps ולא באפליקציות Google Maps המוצגות באתרי צד ג'.
ב-2010 נגרמה תקרית גבול בין צבא ניקרגואה לקוסטה ריקה בעקבות אי דיוקים בגוגל מפות. מפקד מניקרגואה הסתמך על מקטע לא מדויק בגוגל מפות והורה לחייליו לנוע בהסתמך על המקטע הלא מדויק. החיילים ביצעו תנועה לתוך קוסטה ריקה ואף הסירו דגלים שלה בשטח זה.
ב-18 באפריל 2013 הודיעה גוגל כי הוסיפה לגוגל מפות ישראל את זמני התחבורה הציבורית ודרכי ההגעה אליה (אוטובוס ורכבת) בכל הארץ. הזמנים הם זמנים מתוכננים ולא בזמן אמת.
בינואר 2014 פורסם כי גוגל מפות הייתה אחת מהאפליקציות ששימשה למעקב בידי סוכנות הביון של בריטניה (GCHQ) והסוכנות לביטחון לאומי של ארצות הברית כחלק מפרשת הציתותים בארצות הברית.


== תכונות עיקריות ==


=== מציאת נתיב נווט, הצגת זמני נסיעה ו"פקקי תנועה" ===
לאחר בחירת יעד הנסיעה, נפתח חלון המאפשר לבחור את נקודת היציאה לנווט. לאחר בחירת נקודת היציאה, היישום מחשב נתיב אופטימלי ומציג אותו על המפה. בדרך כלל יוצגו שני נתיבים אפשריים כאשר לגבי כל אחד מהם מוצג זמן הנסיעה המוערך. במצב זה ניתן לבחור גם הצגה של התנועה בכבישים לאורך המסלול. לא ברור מאין גוגל לוקחת את נתוני התנועה והועלו שתי השערות לגבי נתון זה. מעקב אוטומטי על כל משתמשי גוגל שלא חסמו את דיווחי המיקום העצמי או שימוש בנתוני חברת Waze שנרכשה על ידי גוגל. במצב זה, הקשה על "השלבים במסלול" תפתח חלון הכולל את סיפור הנסיעה המפורט במלל/ טקסט.

כאשר הגישה לגוגל מפות מתבצעת מתוך מכשיר נייד, כברירת מחדל, הנווט יוצג מהמיקום העכשווי של המכשיר אל נקודת היעד שנבחרה.


=== תצוגת תמונות מגובה פני השטח - שימוש ב"גוגל תצוגת רחוב" ו"Google Views" ===
השירות מציע גם אפשרות לראות אזור מסוים מתצפית מציאותית אשר צולמה על ידי גוגל בחלק מהמקומות הבנויים, גוגל מחזיקה גם מודל תלת ממדי של המרחב סביב נקודת הצילום.
אוסף התכונות הזה, מאפשר לעשות "סיור וירטואלי" במקומות שונים. עיקר הכבישים והרחובות מופו באמצעות רכב נושא מצלמה. אתרים שונים בעולם תועדו באמצעות מצלמה נישאת על ידי אדם-כך לדוגמה בישראל מופו אתרים כגון ראש הנקרה, העיר העתיקה בירושלים ושביל ישראל.


=== תמונות של משתמשים ===
בחלון השמאלי תחתון, ניתן גם לבחור הצגה של חלון ייעודי הכולל בתוכו "בולים" של תמונות שהעלו כלל משתמשי "פנורמיו". מעבר עם העכבר מעל תמונות אלו מראה איפה כל תמונה כזו צולמה. תכונה זו ככל הנראה, תועבר ל-Google Views לאחר סגירת פנורמיו עליה גוגל הכריזה בספטמבר 2014.


== ראו גם ==
WikiMapia
Google Earth
OpenStreetMap
L-Commerce
מפות (אפליקציה)


== קישורים חיצוניים ==

 אתר האינטרנט הרשמי של גוגל מפות (בשפות מרובות) גוגל מפות, ברשת החברתית פייסבוק
 גוגל מפות, ברשת החברתית טוויטר
 גוגל מפות, ברשת החברתית אינסטגרם
 גוגל מפות, סרטונים בערוץ היוטיוב
 גוגל מפות, הבלוג הרשמי
אתר האינטרנט הרשמי של גוגל מפות בעברית
מה גוגל לא רוצה שתראו?, באתר ישראל היום, 26 בינואר, 2016
הצד האפל של גוגל מאפס: יש דברים שלא צריך להגדיל כל כך, באתר הארץ, 27 בדצמבר, 2017
איתן לשם, גוגל מפות מציגה: קו גבול מותאם למשתמש, העיקר שהמשטר לא יתרגש, באתר הארץ, 16 בפברואר 2020


== הערות שוליים ==