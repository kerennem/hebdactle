משרד הוא מקום עבודה, שבו עיבוד מסמכים הוא חלק מרכזי מהעבודה. סוג נפוץ של עבודה המתנהלת במשרד היא עבודת פקידות - סידורים מנהלתיים הקשורים במסמכים, לדוגמה, משרד מזכירות של בית ספר. אולם, ישנם משרדים שעיקר העבודה בהם אינו עבודת פקידות, לדוגמה, משרד פרסום.


== היסטוריה ==
משרדים היו קיימים כבר בעת העתיקה בשימוש מוסדות השלטון. פקידים שהיו אחראים לניהול רשומות בנושאי מיסוי או תיעוד פעילות השלטון פעלו בחדרים שהכילו ארכיונים. משרדים בעלי אופי דומה נותרו המשרדים היחידים עד לתקופה המודרנית, גם לאחר המצאת הדפוס. התפתחות משמעותית בתפוצת המשרדים החלה עם המהפכה התעשייתית, בד בבד עם הגידול בתפוצת החברות העסקיות. בעת הזו גם החלו להיבנות בנייני משרדים שאכלסו חברה אחת או יותר.
התפתחות הפעילות הפקידותית בתחום הממשל והשירותים הביאה לבנייה המונית של משרדים שמוקמו בדרך כלל בבניינים ייעודיים ולעיתים אף בגורדי שחקים. במאה ה-20 החלו מרכזי הערים הגדולות לאכלס בנייני משרדים רבים.
בשל הצורך בחיסכון בזמן ובעלות העבודה, המשרדים בעת החדשה היו צרכנים חשובים של פריצות דרך טכנולוגיות ועודדו את התפתחות הטכנולוגיה. המשרדים היו מהצרכנים הגדולים הראשונים של טלפונים, מכונות כתיבה, מכונות העתקה, פקס, מחשבים, אינטרנט, מדפסות וכיוצא בזה. המשרדים היו צרכנים גדולים גם של חידושים מתחום הנדסת האנוש בריהוט ועיצוב הפנים. עבור המשרדים פותח הריהוט המשרדי ופותחו שיטות להשגת פרטיות ונוחות עבודה תוך חיסכון בשטח ובמשאבים אחרים.
המשרדים היו מקום נוח להשתלבות נשים בשוק העבודה משום שבניגוד לעבודה בתעשייה ובחקלאות, למשרד הייתה תדמית של מקום עבודה שאינו דורש כוח פיזי רב.


== מיקום ==
משרדים פועלים בבנייני משרדים - בניינים שהוקמו לשם אכלוס משרדים, ולעיתים בחלק שהוקצה לכך בתוך מבנה שלו מטרה עיקרית אחרת, למשל משרד לשימושו של מנהל מחסן, בבניין שייעודו העיקרי הוא מחסן. בערים שבהן יש מחסור חריף במשרדים, מוסבות גם דירות מגורים, בעיקר אלה שבקומת הקרקע, לשמש כמשרד. גם בדירות ובבתים פרטיים מוקצה לעיתים חדר או אזור בדירה למשרד ביתי, המשמש לעסק המנוהל מהבית.


== מבנה המשרד ==

בניין משרדים מודרני מאוכלס במשרדים שהמבנה שלהם מותאם לפעילות הפקידותית שמבוצעת במקום. חדרי המשרד יצוידו בדרך כלל בציוד משרדי אופייני כדוגמת שולחן משרדי, כיסא משרדי, ארונות אחסון ולרוב גם ציוד מחשב.
טיפוסי מבנה משרד עיקריים:

אוסף חדרים: מורכב מחדרים המאוכלסים בעובד אחד או מספר עובדים לכל היותר. החדרים מקושרים ביניהם במסדרונות.
חלל פתוח (open plan): אזור המכיל תאים משרדיים שההפרדה ביניהם היא חלקית. כל תא משרדי מיועד בדרך כלל לעובד בודד.
אולם: אזור המכיל שולחנות משרדיים ללא כל הפרדה ביניהם. מיועד בדרך כלל לפקידים העוסקים בעבודות שגרתיות כדוגמת טלפנים במרכזי מענה טלפוני.
חלל עבודה משותף: סביבת עבודה שבה מתאספים עסקים שונים, בדרך כלל בתחילת דרכם או כשהם בשלבי התפתחות, לשם פעילות עסקית בחלל משותף.
אשנב: פתח קטן בין חדר משרדי לבין חדר משרדי אחר.
תיבת דואר: תיבת דואר בכניסה אל המשרד לצורך העברת טפסים כאשר המשרד סגור.בדרך כלל יכיל משרד יותר מטיפוס אחד של מבנה. לדוגמה, משרדי חלל פתוח בהם התא המשרדי משמש עובדים זוטרים עשויים להכיל גם חדרים רגילים עבור המנהלים וחדרים נוספים עבור עריכת דיונים.


== אזכורים תרבותיים ==
סדרת הטלוויזיה הבריטית הקומית "המשרד" מתארת הווי משרדי. בעקבות הצלחתה הופקה לה גרסה אמריקאית, גרסה צרפתית, גרסה גרמנית וגרסה ישראלית.


== משרדאות ==
בעבר היה קיים מקצוע לימודי בשם: "משרדאות" וכיום מקצוע זה קרוי בשם: "המשרד הממוחשב".


== קישורים חיצוניים ==
רעיה הנרי, עובדים מהבית, ממגזין "בניין ודיור", באתר וואלה
מילונים למונחי משרד | משרד (1938) | משרד (1960) | משרד (1981) | משרד ממוחשב (1994) | באתר האקדמיה ללשון העברית
יונתן אנגלנדר, הו פינת קפה מגעילה שלי, ההיית או חלמתי חלום?, באתר הארץ, 6 באוגוסט 2020