הנדסה אזרחית הוא תחום רחב של ההנדסה העוסק בתכנון, בתכן ובביצוע של מבנים ומערכות לצורכי התעשייה, הציבור והפרט. המשימות האופייניות שהמהנדסים האזרחיים עוסקים בהן בעבודתם ההנדסית, כוללות מבנים ובניינים רבי קומות, מבני דיור ותעשייה, דרכים, שדות תעופה, נמלים, מתקני אנרגיה, גשרים, סכרים, ניצול משאבי מים, הידרולוגיה ומבנים הידרולוגיים, כבישים ומחלפים, אספקת מים וביוב והיבטים של ניהול הבנייה.
המושג הנדסה אזרחית הוא מושג עתיק שבא להבדיל בין ההנדסה הצבאית שעסקה בפיתוח ובנייה של ביצורים ואמצעי לחימה משוכללים להנדסה שעוסקת במטרות אזרחיות.


== תחומי משנה בהנדסה אזרחית ==
להלן רשימה חלקית של תחומי משנה בהנדסה אזרחית:

הנדסת מבנים: תכנון הקונסטרוקציה של מבנים שונים: מבני מגורים, מבנים ציבוריים, אולמות, גשרים, מבני תעשייה ואחסנה, ממגורות, מגדלי מים ועוד. כמו כן בחישוב חוזק המבנה, יציבותו, ביסוסו ועמידתו בהטרחות שונות כולל רוח ורעידות אדמה, שיקולי חיסכון במשקל, עלות ושיקולי ביצוע.
הנדסה גיאוטכנית: הנדסת קרקע וביסוס, תוך התייחסות לקרקע, סלע ומים תת-קרקעיים והקשר לתכנון, ביצוע ותפקוד פרויקטים בהנדסה אזרחית.
ניהול הבנייה: לימודי ניהול הבניה כוללים נושאי ניהול כלליים, כמו כלכלה, בנייה ותכנון של לוחות זמנים לפרויקט וכן עוסקים בנושאים הנדרשים ממנהל עבודות בנייה כמו תכנון וארגון אתרי בנייה ותיאומים בין מערכות שונות בבניין כמו מים, חשמל מיזוג אוויר וכו'
הנדסת תחבורה: תחום הכולל את הנדסת התעבורה, תכנון כבישים ומחלפים, מסילות ברזל ועוד.
הנדסת משאבי מים וסביבה: תכנון תשתית של מבנים הקשורים במים: צינורות מים, סכרים, נמלים, שוברי גלים, מתקני התפלה, מתקני טיהור שפכים ועוד.
הנדסת הסביבה: בקרת איכות מים, מערכות אקווטאיות וסביבה ימית, הידרולוגיה, אספקת מים, מערכות שפכים, טכנולוגיות טיפול במים ובשפכים, טכנולוגיות טיפול בפסולת מתעשייה, בקרת איכות קרקע, עקרונות השבה ומחזור שפכים ופסולת, דיני איכות הסביבה, ביוטכנולוגיה סביבתית, איכות האוויר ובקרת זיהומים אטמוספיריים.
הנדסת מיפוי וגיאו אינפורמציה: טיפול בתצלומי אוויר והדמיות לוויין לצורכי מיפוי ופענוח. מאגרי מידע גאוגרפיים (GIS) לניהול ממוחשב של התכסית והתשתית הקרקעית. עריכה ושרטוט של מפות. רשתות בקרה ומדידות GPS מלוויינים.
הנדסה חקלאית: תחום הכולל, מים וקרקע בחקלאות ובסביבה פתוחה. מערכות מכניות - מכונות שדה וטיפול בתוצרת.


== לימודי הנדסה אזרחית בישראל ==
תחומי ההנדסה השונים נלמדים במוסדות אקדמאים לרוב במשך ארבע שנים.
בישראל ניתן ללמוד תואר B.Sc בהנדסה אזרחית באוניברסיטת בן-גוריון, באוניברסיטת אריאל שבשומרון, במכללה להנדסה ע"ש סמי שמעון, במכללה האקדמית להנדסה אורט בראודה ובפקולטה להנדסה אזרחית וסביבתית בטכניון (זוהי הפקולטה הוותיקה ביותר במוסד, הפועלת משנת 1924).


== ראו גם ==
מהנדס ביצוע
ניהול התכנון
ניהול הביצוע


== לקריאה נוספת ==
אליזבת ניוהאוס (עורכת), פלאי ההנדסה, ספרית מעריב, 1995


== קישורים חיצוניים ==
הנדסה אזרחית, באתר אנציקלופדיה בריטניקה (באנגלית)