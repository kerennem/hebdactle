מֵגָלוֹפּוֹלִיס (רַב־כְּרַךְ על פי החלטת האקדמיה ללשון העברית; מיוונית: Μεγαλόπολη) הוא אגד ערים גדול ממטרופולין, כזה המהווה איחוד של כמה מטרופולינים כרצף עירוני גדול ממדים, שבו מתעמעמים גבולות הערים. מגלופוליס היא עיר ענק הכוללת כמה אזורי מטרופולין, שהתרחבו והתמזגו לכדי כרך בגודל של מאות קילומטרים, עשרות שדות תעופה, ועשרות מיליוני תושבים.
מי שטבע את המונח "מגלופוליס" לראשונה היה הגאוגרף הצרפתי-יהודי ז'אן גוטמן, שהוציא בשנת 1961 ספר בשם זה, בו זיהה כי כל המרחב מבוסטון עד וושינגטון בחוף המזרחי של ארצות הברית הוא רצף של אזורים מטרופוליטניים הנוגעים זה בזה, והעניק לתופעה העירונית הזאת את השם "מגלופוליס". 
בין המגלופוליסים בעולם:

המגלופוליס הגדול ביותר הוא זה המכונה "הבננה הכחולה" ומשתרע על פני כל מרכז אירופה ומערבה. חיים בו כ-110,000,000 תושבים.
מגלופוליס נוסף בדרום אירופה מכונה "הבננה הזהובה" והוא משתרע לחופי הים התיכון בספרד, צרפת ואיטליה. חיים בו כ-30,000,000 תושבים.
המגלופוליס של צפון מזרח ארצות הברית משתרע בין בוסטון לוושינגטון די. סי.. בשטח זה מתגוררים כ-50,000,000 תושבים. הוא כולל את הערים הגדולות בוסטון, הרטפורד, ניו יורק, ערי ניו ג'רזי, פילדלפיה, בלטימור, וושינגטון די. סי. על פרבריהן וערי הלוויין שלהם.
המגלופוליס של מרכז ארצות הברית מכונה "מגלופוליס הימות הגדולות". הוא הגדול ביותר בארצות הברית הן מבחינת שטח והן מבחינת מספר התושבים. חיים בו כ-55,000,000 תושבים.
בדרום מזרח ברזיל נמצא מגלופוליס של כ-50,000,000 איש. הוא כולל את ריו דה ז'ניירו, סאו פאולו ובלו הוריזונצ'ה.
מגלופוליס טוקאידו באי הונשו ביפן שמשתרע מאזור הערים טוקיו ויוקוהמה, עד לאזור הערים אוסקה וקובה.
מגלופולופיס דרום מזרח סין שכולל את הערים הונג קונג (אי), מקאו, שנז'ן וגואנגג'ואו.


== ראו גם ==
מטרופולין
מגה-סיטי
הערים הגדולות בעולם


== קישורים חיצוניים ==

מידע נוסף ב-About.com
חיים יערי, תל־אביב רבתי - "מגלופוליס" ‬בישראל, דבר, 8 באפריל 1966