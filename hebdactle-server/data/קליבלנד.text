קליבלנד (באנגלית: Cleveland) היא עיר במדינת אוהיו שבארצות הברית. קליבלנד היא גם בירת מחוז קויאהוגה, שנחשב למחוז הגדול ביותר במדינת אוהיו. העיר ממוקמת בצפון-מזרח אוהיו, על החוף הדרומי של ימת אירי, בערך 97 ק"מ מערבית מהגבול עם פנסילבניה. העיר הוקמה בשנת 1796 על שפת נהר קויאהוגה, והפכה למרכז ייצור בשל מיקומה על שפת הנהר, כשהיא מחוברת למספר רב של תעלות וקווי רכבת.
לפי מפקד של לשכת מפקד האוכלוסין של ארצות הברית שנערך ב-2020, חיים בעיר כ-372,624 אנשים, מה שהופך את קליבלנד לעיר ה-54 בגודלה בארצות הברית, והעיר השנייה בגודלה באוהיו, אחרי קולומבוס.
ב-3 בינואר 2022, נכנס ג'סטין ביב לתפקיד ראש העיר של קליבלנד, לאחר שזה החליף את פרנק ג'קסון שהיה בתפקיד במשך 18 שנים, ולאחר שהביס את קווין ג'יי קלי עם הכרעה של 62% מהקולות, והפך לראש העיר האפרו-אמריקאי הרביעי בקליבלנד וראש העיר השני הצעיר ביותר.


== היסטוריה ==
השם קליבלנד אומץ לשם העיר ב-22 ביולי 1796 כאשר מודדים של חברה ארצית בקונטיקט חיפשו אחר אדמה חדשה וראויה לאזור התעשייה שלהם, וקראו לה על שם הבוס שלהם והאיש שייסד את העיר, מוזס קליבלנד (Cleaveland). המתיישב הראשון בקליבלנד היה לורנצו קארטר, שבנה לעצמו בקתה על גדותיו של נהר קויאהוגה. ב-23 בדצמבר 1814 קליבלנד הפכה לכפר. אף על פי ששכנו באזור המון ביצות והחורפים היו קשים ביותר באזור קליבלנד, קרבת הכפר למקור מים דווקא הפכה ליתרון. קליבלנד צמחה במהירות אדירה לאחר שב-1823 הושלמה הקמת תעלת אירי, שחיברה בין נהר אוהיו לימת אירי ובכך חיברה בין הימות הגדולות לאוקיינוס האטלנטי. צמיחת הכפר המשיכה לאחר שנבנו בה מספר פסי רכבת, וב-1836 הוכרזה קליבלנד רשמית כעיר.
באותה שנה כמעט פרצה מלחמת שכנות עם העיר אוהיו על גשר שחיבר בין שתי הערים, אך ב-1854 סופחה העיר אוהיו לקליבלנד והסכסוך נפתר. המיקום הגאוגרפי המרכזי של העיר כמרכז תחבורה ליד הימות הגדולות שיחק תפקיד מרכזי בהתפתחותה של העיר כמרכז תעשייתי. קליבלנד שימשה כיעד עבור עפרות הברזל והפחמים שהגיעו ממינסוטה ברכבות. קליבלנד הוכרה בתחילת המאה ה-20 כמרכז תעשייה אמריקני חשוב ביותר, כאשר באזור התעשייה של העיר יוצרו בעיקר מכונית, ואף המכונית המונעת הראשונה שנסעה בארצות הברית. ב-1920 קליבלנד הייתה לעיר ה-5 בגודלה בארצות הברית ועיר חשובה מאוד כלכלית למדינה.
בצל השפל הגדול, בקליבלנד פעלה תערוכה של הימות הגדולות שהייתה ממוקמת קרוב לימת אירי. התערוכה משכה כ-4 מיליון מבקרים בשנה הראשונה, ו-7 מיליון מבקרים בשנה השנייה. זו הייתה יריית הפתיחה לתיירות בקליבלנד. לאחר מלחמת העולם השנייה, העיר חוותה שגשוג מרשים בכלכלה שלה. ב-1948, קבוצת הבייסבול של העיר קליבלנד אינדיאנס ניצחה את הוורלד סיריס ובתחילת שנות ה-50 קליבלנד בראונס שלטה ללא עוררין בליגת ה-NFL. בעלי עסקים טענו אז שקליבלנד הייתה העיר "הטובה ביותר לפתוח בה עסק בכל המדינה". ב-1940, הלא-היספנים הלבנים היוו 90.2% מהאוכלוסייה בעיר. ההתיישבות בעיר הגיעה לשיאה ב-1946 כאשר התגוררו בעיר כ-914,000 תושבים. בשנות ה-60, הכלכלה בעיר האטה ותושבים רבים ביקשו דיור בפרברי העיר.
בשנות ה-50 וה-60, התסיסה הגזענית הגיעה גם לקליבלנד. בעיר התרחשו מספר פרעות נגד שחורים ב-1965, אך ב-1967 הפכה קליבלנד לעיר האמריקנית הראשונה שבוחרת בראש עיר ממוצא אפרו-אמריקני, קארל סטוקס. בסוף שנות ה-60 ותחילת שנות ה-70, תהליך הפרבור שינה את פני העיר, שחוותה קשיים כלכליים רבים. כל זה, בנוסף לדעיכה של קבוצות הספורט בעיר שהיו נחשבות לפני זה לטובות בעולם, הפכו את העיר לידועה לשמצה בקרב הקהל האמריקני והיו שכינו אותה "הטעות ליד הנהר".
בדצמבר 1978, העיר הפכה לעיר האמריקנית הגדולה הראשונה בהיסטוריה שנכנסת לתהליכים של ריבית הפרה והלוואות פדרליות מאז השפל הגדול. בהתחלת שנות ה-80, מספר פקטורים, כגון שינויים בחוקים הבינלאומיים של הסחר החופשי והאינפלציה תרמו למיתון שהשפיע על ערים גדולות כמו קליבלנד. האבטלה שגשגה בקליבלנד ב-1983, והאחוזים של קליבלנד (13.1%) היו לגבוהים בארצות הברית באותה התקופה.
אזור המטרופולין החל תהליך של "החלמה" תחת ראש העיר ג'ורג' ווינוביץ'. השיפוץ מחדש הביא לבנייתם של אתרי תיירות חדשים בעיר כגון בניית מגרש הבייסבול פרוגרסיב פילד, היכל הכדורסל קוויקן לואנס ארנה, היכל התהילה של הרוק אנד רול, ומרכז המחקר של הימות הגדולות. המדיה בארצות הברית החלה לכנות את קליבלנד כ"עיר הקאמבק", בזמן שהשיפוץ מחדש בכלכלת העיר החל להניב תוצאות וראש העיר השקיע את מירב מאמציו בשיפור מערכות בתי הספר בעיר. ב-1999, הוכרה קליבלנד כעיר גלובלית.
במאה ה-21, התעשייה בעיר השתפרה פלאים, ותחום האמנות בעיר החל משגשג כשהוקמו בקליבלנד מספר מוזיאונים מפורסמים. קליבלנד נחשבת בארצות הברית לעיר שעברה החייאה. מטרות העיר בשנים הקרובות הן להוסיף מספר שכונות לתחומיה, ולהגדיל את המימון בחינוך הציבורי. ב-2014, קליבלנד אירחה את המשחקים הגאים, סוג של אולימפיאדה לספורטאים מקהילת הלהט"ב. ב-8 ביולי 2014, הוכרז כי קליבלנד תארח את הכנס הארצי של המפלגה הרפובליקנית בקוויקן לואנס ארנה בין ה-18 ל-21 ביולי 2016.


== גאוגרפיה ==


=== נוף עירוני ===
לפי לשכת מפקד האוכלוסין של ארצות הברית, השטח הכולל של העיר עומד על 213.60 קמ"ר, כש-201.24 קמ"ר מהווים יבשה, ו-12.35 קמ"ר ים. הגדה של ימת אירי נמצאת כ-170 מטר מעל פני המים.


=== ארכיטקטורה ===
הארכיטקטורה בדאון טאון של קליבלנד מאוד מגוונת. לא מעט מהבניינים במרכז העיר, כגון בית העירייה, בית המשפט, הספרייה העירונית, והאודיטורים הציבורי, נבנו בסגנון האדריכלי הנאו-קלאסי. עד 1964, מגדל טרמינל שבקליבלנד היה לבניין הגבוה ביותר בצפון אמריקה, והגבוה ביותר בעיר עד 1991. שני גורדי השחקים שבעיר - מגדל המפתח, ו-200 פובליק סקוור, נבנו בסגנון אר דקו עם עיצובים של אדריכלות פוסט-מודרנית.


=== אקלים ===
מזג האוויר בקליבלנד הוא מזג אוויר טיפוסי לאזור הימות הגדולות. מזג האוויר בקליבלנד הוא אקלים ממוזג לפי שיטת קפן. הקייצים בקליבלנד חמים ואווריריים, כאשר החורפים בעיר קרים ושלג הוא תופעה שכיחה.
הטמפרטורה הגבוהה ביותר שנרשמה היא פעם בקליבלנד היא 40 מעלות ב-25 ביוני 1988, ואילו הטמפרטורה הנמוכה ביותר שנרשמה בקליבלנד היא -29 מעלות ב-19 בינואר 1994. יולי הוא החודש החם ביותר בקליבלנד עם טמפרטורה ממוצעת של 23.1 מעלות, וינואר הוא החודש הקר ביותר עם ממוצע של -2.1 מעלות. כמות המשקעים הממוצעת השנתית בקליבלנד היא 990 מ"מ, על-פי מחקר שנערך בין 1981 ל-2010. בצד המערבי של קליבלנד יורדים יחסית יותר משקעים מאשר בפרברים המזרחיים של העיר. סופות רעמים מגיעות הרבה פעמים לקליבלנד באביב ובתחילת הקיץ.


== דמוגרפיה ==

לפי מפקד האוכלוסין של 2010, חיים בעיר כ-396,500 תושבים. ישנם 167,000 בתים בנויים בעיר, ו-89,291 משפחות מתגוררות בקליבלנד. צפיפות האוכלוסייה היא 5,100 נפשות לקמ"ר. ישנם כ-207,000 יחידות דיור. אחוזי הגזעים בעיר: 53.3% אפרו-אמריקנים, 37.3% לבנים, 1.8% אסייתים, 4.4% מגזעים אחרים, ו-10% היספנים או לטינים.
לפי המפקד, 167,400 תושבים מחזיקים בבעלות בתים בעיר, כאשר 29.7% מהם הורים לילדים מתחת לגיל 18 שגרים איתם, 22.4% מהם זוגות נשואים שחיים ביחד, 25.3% הם נשים שחיות ללא בעל, 6% גברים שחיים ללא אישה ו-46.4% הם יחידים. הגיל החציוני בעיר עמד על 35.7 שנים. 24.6% מהתושבים היו מתחת לגיל 18, 11% מהתושבים היו בין גיל 18 ל-24, 26.1% היו בגילאים 25 עד 44, 26.3% היו בגילאים 45 על 64, 12% היו בני 65 ומעלה. אחוזי המגדר בעיר עומדים על 48% גברים ו-52% נשים.


=== שפות ===
ב-2010, 88.4% (337,658) מתושבי קליבלנד בני 5 ומעלה דוברי אנגלית כשפת אם, בזמן ש-7.1% (27,262) דוברי ספרדית, 0.6% (2,200) ערבית ו-0.5% (1,960) דוברים סינית. בנוסף, 0.9% מדברים בשפות סלאביות (1,279 - פולנית, 679 - סרבו-קרואטית, 485 - רוסית). בסה"כ - 11.6% מתושבי קליבלנד שהם בני 5 ומעלה דוברים בביתם שפות אחרות שאינם אנגלית.


=== יהדות קליבלנד ===
היהודי הראשון להגיע לעיר, היה שמשון טהארמאן, שהגיע מבוואריה. אחריו הגיעו מבוואריה עוד יהודים, שיסדו בשנת 1839, חברה יהודית לתפילה משותפת שמנתה עשרים חברים. בשנת 1842 הם הקימו את קהילת "אנשי חסד" ואחר כך בנו בית כנסת. בשנת 1850 הוקמה בקליבלנד קהילה שנייה, שנקראה "תפארת ישראל", שרכשה מגרש להקמת בית כנסת בעזרת תרומה מעזבונו של יהודה טורא. תוך 25 שנים, ב-1865, היו בקליבלנד כ-1,200 יהודים. באותה שנה הקימו מהגרים יהודים מהונגריה קהילה נוספת בשם "בני ישרון". בשנת 1868 הקימו בני ברית בית יתומים גדול בעיר. בשנת 1892 הוקם בעיר תלמוד תורה בה למדו כ-50 נערים. בשנת 1893 היו בעיר כ-15,000 יהודים, 3,000 מהם ממזרח אירופה שהצטופפו יחד והקימו בתי כנסת רבים משלה, והשאר מגרמניה והונגריה. 
בשנת 1913 היו בעיר מעל 30,000 יהודים.
עדויות מספרות כי היהודים התגוררו בשכונת גלנביל שבחלק המזרחי של קליבלנד, שם היו קיימים מספר בתי כנסת. 
בקליבלנד חיים כ-80,800 יהודים, רובם בפרוורים בחלק המזרחי של העיר, כאשר שכונות האייטס מהוות את הליבה של ההווי הקהילתי עם ריכוז של כ-27,000 יהודים. משרדיו של השבועון היהודי בקליבלנד, Cleveland Jewish News, שוכנים בפרוור ביצ'ווד. כיום פועלים 5 בתי ספר יהודיים בקליבלנד, בחלק מהם קיימים גם ישיבות. בעיר גם 50 בתי כנסת, מקוואות ועוד. חיים בעיר כ-1,000 ניצולי שואה. יהודים מפורסמים שגדלו בקהילה היהודית בקליבלנד הם אבא הלל סילבר, דייוויד בלאט, פול נוימן ותמיר גודמן.
בעיר שוכן מבנה ישיבת טלז, אחת הישיבות החשובות והמוכרות מהישיבות המסורתיות שהיו באירופה ושמקורה בליטא, שעם סיום מלחמת העולם השנייה עברה למשכנה בקליבלנד.


== כלכלה ==

המיקום הגאוגרפי של קליבלנד ליד נהר קויאהוגה וימת אירי שימש כתפקיד מפתח לצמיחה של העיר. תעלת אירי התמזגה עם מספר פסי רכבת, מה שעזר לקליבלנד להפוך למרכז כלכלי חשוב בארצות הברית. פלדה ופחם הם רק חלק מהיצורים הרבים שמספקת העיר קליבלנד. העיר קליבלנד גיוונה את כלכלתה בנוסף למגזר התעשייה שלה. העיר קליבלנד משמשת כבית למשרדים של מספר גדול של חברות בארצות הברית, ואף חברת החלל נאס"א מפעילה בעיר את מרכז החקר גלן על-שם האסטרונאוט והפוליטיקאי ג'ון גלן. ג'ונס דיי, אחד ממשרדי עורכי הדין הגדולים ביותר בארצות הברית, התחילה את פעילותה בקליבלנד.
קליבלנד קליניק, בית החולים המקומי, היא המעסיק הגדול ביותר בעיר עם כוח אדם של למעלה מ-37,000 עובדים. בית החולים הזה נחשב לאחד מבתי החולים הטובים ביותר בארצות הברית. מנהיגי העיר קידמו משמעותית את הצמיחה של מגזר הטכנולוגיה בעיר בעשור הראשון של המאה ה-21. ראש העיר לשעבר, ג'יין ל. קאמפבל, הורתה על בניית משרדי היי-טק רבים ותשתיות רשת רחבות בעיר, ובכך הובילה להגעתם של חברות רבות למקם את עצמן במשרדים האלו, במרכז העיר של קליבלנד. ב-2005, חברת אינטל בחרה את קליבלנד, טקסס, פילדלפיה, פנסילבניה וטייפי לפרויקט מיוחד של "קהילה דיגיטלית". בפרויקט זה ערכה אינטל מחקר על צריכת הרשת של כל אחת מהמדינות והערים האלו. עיריית קליבלנד קיבלה על הפרויקט סכום של 12 מיליון דולר אותם השקיעה בשיווק להרחבת הטכנולוגיה באזור אוהיו.


== השכלה גבוהה ==
ברובע ה-University Circle שבמזרח העיר נמצא הקמפוס של אוניברסיטת קייס וסטרן ריזרב, אוניברסיטה פרטית גדולה שנוסדה ב-1826 וממוקמת במזרח קליבלנד החל מ-1880. אוניברסיטה זו היא אחת הטובות בארצות הברית (חברה באיגוד אוניברסיטאות העילית איגוד האוניברסיטאות האמריקניות) ומצטיינת בבית הספר לרפואה ובבית הספר להנדסה שלה. לידה נמצאים בית החולים האוניברסיטאי של העיר (קליבלנד קליניק) ומכונים לאמנות ולמוזיקה.
במרכז העיר נמצאת אוניברסיטת המדינה של קליבלנד (Cleveland State University (CSU) וקמפוס המכללה הציבורית של המחוז, Cuyahoga Community College.


== תחבורה ==


== ספורט ==

קבוצות הספורט המובילות של קליבלנד הם קליבלנד אינדיאנס (בייסבול, MLB), קליבלנד בראונס (פוטבול, NFL) וקליבלנד קבאלירס (כדורסל, NBA). תשתיות הספורט בעיר הן מהגדולות בעולם, והיא מכילה את אצטדיון הבייסבול פרוגרסיב פילד, שמכיל כ-39,000 מקומות. בעיר קיימים גם היכל הכדורסל והכנסים קוויקן לואנס ארנה ואצטדיון פירסט אנרג'י המיועד למשחקי פוטבול (68,000 מקומות).
האינדיאנס הגיעו בפעם האחרונה לוורלד סיריס ב-2016. הפעם האחרונה בה ניצחו האינדיאנס את הוורלד סיריס הייתה ב-1948. בין 1995 ל-2001, אצטדיון פרוגרסיב פילד (שהיה ידוע אז כג'ייקובס פילד) מכר את כל כרטיסיו ל-455 משחקים רצופים, שיא שהחזיק בליגת ה-MLB עד שנשבר ב-2008. קבוצת הכדורסל של העיר, קליבלנד קאבלירס זכתה פעם אחת באליפות ה-NBA ב-2016 וארבע פעמים נוספות העפילה לסדרת הגמר. קבוצת הפוטבול של העיר, קליבלנד בראונס, זכתה בשמונה אליפויות NFL, לאחרונה זכתה בסופרבול ב-1964. מתקני הספורט של קליבלנד אירחו חמש פעמים את משחק האולסטאר של ה-MLB ופעמיים את משחק האולסטאר של ה-NBA. כישלונה של העיר לזכות בתואר כלשהו בין 1964 ל-2016 הביאה את התקשורת לכנות את הספורט בקליבלנד "מקולל".
אתלט מפורסם שהגיע מקליבלנד הוא ג'סי אוונס, האצן והקופץ לרוחק שגדל בעיר וזכה ב-4 מדליות זהב באולימפיאדת ברלין ב-1936.


== ערים תאומות ==
לקליבלנד 22 ערים תאומות:


== קישורים חיצוניים ==

 אתר האינטרנט הרשמי של קליבלנד (באנגלית)
אנציקלופדיה להיסטוריה של קליבלנד (באנגלית)
קליבלנד, באתר אנציקלופדיה בריטניקה (באנגלית)


== הערות שוליים ==