שנות ה-30 של המאה ה-20 היו העשור הרביעי של המאה ה-20, החלו ב-1 בינואר 1930 והסתיימו ב-31 בדצמבר 1939.
במהלך שנות השלושים, מדינות העולם ניסו להיחלץ מהמיתון הכלכלי העולמי, שפרץ בסוף שנות ה-20. באירופה התחזקו המשטרים הטוטליטריים, כמו הפשיזם והנאציזם. בארצות הברית הופעלה תוכנית הניו דיל שהשקיעה כספי מדינה בצמצום האבטלה, אך רק פריצת מלחמת העולם השנייה, בשנת 1939, הובילה לסיום המיתון העולמי.
הדור שנולד בשנות ה-30 (יחד עם ילידי ילדי המחצית השנייה של שנות ה-20 וילדי המחצית הראשונה של שנות ה-40) מכונה הדור השקט.


== אירועים עולמיים ==


=== מלחמות בינלאומיות ===

1931: תקרית מוקדן - מבצע דגל כוזב שמתוכנן על ידי אנשי הצבא היפני הקיסרי כתירוץ לפלוש למנצ'וריה ולכבוש אותה מידי הרפובליקה הסינית. בעקבות הפלישה, מייסדת יפן במנצ'וריה את מדינת מנצ'וקוו שכפופה מעשית ליפן.
1932: תקרית שאנגחאי - עימות צבאי נוסף שיוזמת האימפריה היפנית כנגד הרפובליקה הסינית בתוך שנים ספורות, בניסיון להגדיל את היקף השטחים הכבושים מידי סין. העימות נגמר בהפיכת שאנגחאי, סוג'ואו וקונשאן הסיניות לערים מפורזות ללא נוכחות צבאית סינית.
1933-1932: מלחמת קולומביה-פרו - מלחמת סכסוך גבולות שפורצת בין קולומביה לפרו ב-1 לספטמבר 1932, ומסתיימת בניצחון של קולומביה.
1935-1932: מלחמת הצ'אקו - מלחמה שפורצת בין בוליביה לפרגוואי ב-15 ליוני 1932, על השליטה באזור הצ'אקו בדרום אמריקה. מלחמה זו מכניסה את שתי המדינות לקשיים רבים שמורגשים גם בעשרות השנים שלאחר מכן.
1934: מלחמת ערב הסעודית-תימן - אבן סעוד, מלכה של ערב הסעודית, מכריז מלחמה על תימן בשל סירובה לקבל את הסיפוח הסעודי של חבל עסיר. בשנת 1937 חותם אבן סעוד על הסכם שלום עם תימן, ומשיב לה חלק מהשטחים שנכבשו במלחמה.
1936-1935: המלחמה האיטלקית-אתיופית השנייה - מלחמה אימפריאליסטית אותה יוזמת איטליה הפשיסטית כנגד האימפריה האתיופית החלשה ממנה, מדינה החברה בחבר הלאומים, תוך התרסה בפני מעצמות המערב, וביצוע פשעי מלחמה, טבח באזרחים, ושימוש בנשק כימי כגז חרדל. לאחר כיבושה של אתיופיה מוכרזת הקמת "מזרח אפריקה האיטלקית" שכוללת את סומליה אריתריאה ואתיופיה. מעצמות המערב מגיבות בחרם מסחרי על איטליה.
1945-1937: מלחמת סין–יפן השנייה - מלחמה נוספת בין הרפובליקה הסינית לבין האימפריה היפנית, פורצת ב-7 ביולי בשנת 1937, כחלק מתוכנית אסטרטגית של הצבא היפני הקיסרי להשתלטות על חלקים נרחבים במזרח אסיה ובאגן האוקיינוס השקט. המלחמה רצופה במעשי טבח, פשעי מלחמה והפצצות אוויריות מאסיביות וחסרות הבחנה על ריכוזי אוכלוסייה שביצעו היפנים בסינים.
1939: מדיניות החוץ התוקפנית של מדינות הציר - בתור חודשים ספורים מתבצעות כמה פעולות אגרסיביות מצד גרמניה הנאצית ואיטליה הפשיסטית. גרמניה הנאצית מספחת את ממל מליטא, לאחר שמאיימת בשימוש בכוח צבאי, וליטא מוסרת להם את השטח ללא שפיכות דמים. לאחר הצלחה זו ממשיכה גרמניה במדיניות החוץ האגרסיבית וכובשת את צ'כיה. במקביל, פולשת איטליה הפאשיסטית לאלבניה וכובשת אותה. בחודשים הללו מעצמות המערב הגיבו לפעולות הפלישה הללו במדיניות פיוס.
1939: מלחמת הגבול הסובייטית-יפנית - מלחמה בין ברית המועצות לאימפריה היפנית, שמסתיימת בניצחון סובייטי מכריע, ששם קץ לשאיפות ההתפשטות של יפן במזרח ברית המועצות, וגורם לחתימת הסכם שביתת נשק ונייטרליות בין שני הצדדים.
מלחמת העולם השנייה פורצת ב-1 בספטמבר 1939 כאשר גרמניה הנאצית פלשה לפולין.1939: המערכה בפולין - לאחר החתימה על הסכם ריבנטרופ–מולוטוב, פורצת מתקפה מתואמת של גרמניה הנאצית וברית המועצות על פולין, ולאחר כחודש כובשות גרמניה וברית המועצות את כל פולין. במהלך מערכה זו, מכריזות בריטניה וצרפת מלחמה על גרמניה, כחלק מהתחייבות של הברית שלהן מול פולין.
1940-1939: מלחמת החורף - מערכה צבאית בין ברית המועצות לבין פינלנד שמתחילה כאשר הצבא האדום ביים תקרית ירי ליד הגבול הפיני כדי לתרץ פלישה לפינלנד.


=== הסכמים ומשברים בין-יבשתיים ===
1931: חוק וסטמינסטר - תחילתו של תהליך של חיזוק הדרגתי של העצמאות של אוסטרליה, ניו זילנד, קנדה, אירלנד ודרום אפריקה - מהממלכה המאוחדת.
1935: ביטול חוזה ורסאי - לאחר שהחוזה לא מכובד על ידי גרמניה עוד מתחילתו, היטלר מבטל את החוזה באופן גלוי בשנת 1935, כאשר מורה באופן פומבי על חימוש גרמניה.
1936: ציר רומא-ברלין - הסכם בין איטליה הפשיסטית לבין גרמניה הנאצית, החולקות משטר טוטליטרי דומה. ההסכם הוא ניסיון ליצירת חזית אחידה מול ברית המועצות. עם הצטרפות יפן לברית, בחתימת ההסכם התלת-צדדי בשנת 1940, מכונה הברית "ציר רומא-ברלין-טוקיו".
1938: ועידת מינכן - הוועידה מתקיימת בעיר מינכן, בין אדולף היטלר (פיהרר גרמניה הנאצית), נוויל צ'מברלין (ראש ממשלת בריטניה), אדואר דאלאדיה (ראש ממשלת צרפת) ובניטו מוסוליני (שליטה של איטליה הפאשיסטית), ומביאה להסכם מינכן, בו נקבע סיפוחו לגרמניה של חבל הסודטים שבצ'כוסלובקיה. בחתימת ההסכם לא משתתפים נציגים כלשהם מממשלת צ'כוסלובקיה.
בריחת המוחות של שנות ה-30 - העשור מאופיין בהגירה המונית של אנשי מדע ותרבות מאירופה לארצות הברית, בעיקר של יהודים שמהגרים בעקבות עליית האנטישמיות, ביניהם אלברט איינשטיין, ולטר גרופיוס ואנריקו פרמי.
פרישה מחבר הלאומים - לאורך העשור פורשות מדינות שונות מחבר הלאומים, לרוב בעקבות אי הסכמות פוליטיות, מהלך שממחיש חלק מחולשתו של הארגון. המדינות הפורשות בעשור זה: יפן (1933), גרמניה (1933), פרגוואי (1935), גואטמאלה (1936), ניקרגואה (1936), הונדורס (1936), אל סלוודור (1937), איטליה (1937), אוסטריה (1938), צ'ילה (1938), ונצואלה (1938), פרו (1939), הונגריה (1939), ספרד (1939).


=== קולוניאליזם ואימפריאליזם ===

1932: מנצ'וקוו - האימפריה היפנית כובשת את מנצ'וריה.
1936: אתיופיה הכבושה - איטליה הפשיסטית כובשת את אתיופיה.
1936: מנגז'יאנג - האימפריה היפנית כובשת חלקים מצפון סין, ומייסדת שם מדינה עם ממשלת בובות.
1938: אנשלוס - גרמניה הנאצית מספחת את אוסטריה, בניגוד גמור להסכם ורסאי.
1939: הפרוטקטורט של אלבניה - איטליה הפשיסטית כובשת את אלבניה.
1939: הפרוטקטורט של בוהמיה ומוראביה - גרמניה הנאצית כובשת את צ'כיה ומספחת את ממל מליטא. כתוצאה מכך, במקביל ממלכת הונגריה כובשת את מחוז זקרפטיה מידי צ'כוסולבקיה.
1939: חלוקת פולין - גרמניה הנאצית וברית המועצות כובשות ומחלקות ביניהן את פולין.


=== דה-קולוניזציה והשגת עצמאות ===
ערב הסעודית (1932), עיראק (1932), ניקרגואה (1933), הפיליפינים (1935), הרפובליקה של אירלנד (1937).


=== תופעות בינלאומיות נוספות ===
זכות בחירה לנשים: דרום אפריקה (1930), יוון (1930), טורקיה (1930), ספרד (1931), פורטוגל (1931), סרי לנקה (1931), תאילנד (1932), ברזיל (1932), טורקיה (1934), קובה (1934), בורמה (1935), הפיליפינים (1937), בוליביה (1938), אוזבקיסטן (1938), בולגריה (1938), אל סלוודור (1939)


== כלכלה ==

1929: השפל הגדול - משבר כלכלי כלל עולמי, שמתחיל בארצות הברית בשנת 1929 ונמשך עד סוף שנות השלושים. המשבר קשה ורב השפעות, במיוחד בצפון אמריקה ובאירופה. השפל מערער את היציבות הפוליטית במדינות רבות, ונחשב לאחד הגורמים שזירזו את פרוץ מלחמת העולם השנייה. שיאו של השפל הגדול בשנת 1932, כאשר מדד דאו ג'ונס יורד אל מתחת ל-42 נקודות, 11% מהערך שהיה לו פחות משלוש שנים קודם לכן.
1930: רפובליקת בננות - לאורך כל תחילת המאה ה-20, מתערבים תאגידי פירות במשטרים באמריקה המרכזית. שיאה של התופעה בעשור זה היא בהונדורס, בה נקבע ממשל לאחר לחץ של תאגידי הפירות וממשל ארצות הברית: בתחילת העשור ממשל זה מדכא באלימות מרד אלים של פועלי הבננות, שהתאחדו תחת המפלגה הקומוניסטית המקומית.
1932-1930: הסכמי סחר חופשי במערב אירופה - בשנת 1930 חותמות דנמרק, שוודיה, נורווגיה והולנד על 'הסכם אוסלו', לפיו עליהן להתייעץ יחד לפני שיחליטו על הגבלות כלשהן לסחר ביניהן. בשנת 1932 חתמו הולנד, בלגיה ולוקסמבורג על הסכם אוצ'י שמתחיל מגמה של הפחתת מכסים בין המדינות.
1930: חוק המכסים סמוט-האולי - חוק שנחתם על ידי נשיא ארצות הברית הרברט הובר במהלך השפל הגדול, במטרה להגדיל את הכנסות הממשל ולהגן על התוצרת התעשייתית ועל התוצרת החקלאית של ארצות הברית. החוק מוביל למלחמת מכסים בין מדינות שונות בעולם, ומחליש בפועל את החקלאות האמריקאית, אשר לא מצליחה להתחרות בתוצרת הזולה של מדינות אחרות, ובראשן ברית המועצות, וחווה בתוך שנתיים ירידה של 61% בייצוא.
1932-1931: ההעדפה האימפריאלית  - על רקע השפל הגדול, מכוננת האימפריה הבריטית ועידה כלכלית של האימפריה הבריטית  ומחליטה על מדיניות מכסים שתיתן העדפה ברורה לטריטוריות השייכות לאימפריה עם מדיניות מכס קשוחה לכל השאר.
1933-1932: הקולקטיביזציה של סטלין - הקולקטיביזציה הכפויה שמנהיג שליט ברית המועצות, יוסיף סטלין, כשחלק מתוכנית החומש, גורמת לרעב המוני באזורים רבים והביאה למותם של מיליונים רבים בשנים 1932 ו-1933, במיוחד באגן הוולגה התחתון באוקראינה (הולודומור). תיאורים שונים מספרים שהרעב הביא אנשים לכדי קניבליזם.
1937-1932: השנים הטובות של גרמניה - גרמניה תחת הנהגתו של היטלר מתחזקת כלכלית. משנת 1932 ועד שנת 1937 ירדה כמות המובטלים מלמעלה משישה מיליון מובטלים לפחות ממיליון, והתוצר הלאומי הגולמי עלה ב-107 אחוז.
1934: חוק הבנקאות בשווייץ - על רקע לחצים מצד הנאצים לספק מידע פיננסיים על נכסיהם של יהודים, שווייץ מחליטים לחוקק את חוק הבנקאות הקובע את הסודיות הבנקאית כעיקרון בסיסי, והפרתה כעבירה פלילית. החוק מביא לפריחתה של שווייץ, המחזקת את תדמיתה כמדינה שאפשר לסמוך עליה, ולהפקיד כספים בתחומה ללא חשש.
1935: תעלת פנמה - בניית סכר מאדן בתעלה מחזקת את הפיכתה של התעלה למרכיב חיוני בהגדלת נתיבי הסחר הבינלאומיים.
1938: רפורמות הכלכליות של מקסיקו - מפלגת PRI, ששולטת לבדה במקסיקו, מנחילה רפורמות אשר מחזקות משמעותית את כלכלת מקסיקו. רפורמות אלו, על פני השטח, היו בעלות דימוי סוציאליסטי מובהק, כאשר במסגרתן מלאימה מקסיקו את חברות הנפט, מחלקת מחדש את הקרקע ומחזקת את מעמדם של חקלאים ופועלים, אולם במקביל מנסה מקסיקו לחזק גם סממנים קפיטליסטים מסוימים, כמו שיתופי פעולה עם תאגידים זרים המשקיעים במדינה ופותחים בה סניפים, ובלבד שאלו מתקיימים תחת פיקוח ממשלתי.
צווארון לבן - המונח נתבע לראשונה על ידי אפטון סינקלר במטרה לתאר את התופעה המתגברת במערב של משרות מודרניות בתחומי הפקידות, האדמיניסטרציה והניהול. התרחבות מגמת התעסוקה הזו מתרחשת בארצות הברית על רקע התגבשות האיגודים התעשייתיים הגדולים במהלך העשור.
גילוי הנפט במפרץ הפרסי - כחלק מהרחבת חיפושי הנפט ברחבי העולם, מתגלים לאורך העשור מרבצי נפט בבחריין, בקטר, בערב הסעודית ובאיחוד האמירויות. גילוי זה יוצר שינויים מרחיקי לכת במעמדן, בכלכלתן ובאופיין של מדינות אלו, כך למשל, בזכות ההון האדיר שזורם לערב הסעודית, מקיימת המדינה בתקופה זו שירותי חינוך, בריאות ורווחה מבלי לגבות מיסים מתושביה.
חברות בולטות שהוקמו בעשור זה: אמריקן איירליינס (1930), פורשה (1931), ניסאן (1932), זיפו (1933),‏ National Comics (כיום DC קומיקס) (1934), פוקס המאה ה-20 (1934), טויוטה (1937), פולקסווגן (1937), סמסונג (1938), נורת'רופ קורפוריישן (1939), מיג (1939), סוחוי (1939), היולט פקארד (1939).


== סכסוכים פנימיים ותמורות פוליטיות ==


=== אירופה ===
אחד המהלכים הפוליטיים הדרמטיים והמזוהים ביותר עם עשור זה באירופה, הוא התחזקותם של הנאצים בגרמניה, ובמדינות נוספות. מגמה זו היא גורם מפתח בתחילתה של מלחמת העולם השנייה בסוף העשור, ולשואה שסימניה הראשונים החלו במהלך העשור.


==== גרמניה ====
1933: עלייתו של אדולף היטלר - על רקע המשבר הכלכלי העולמי, נבחר היטלר כקנצלר גרמניה בראש המפלגה הנאצית. בשנה לאחר מכן, עם פטירתו של הנשיא פון הינדנבורג, מאחד היטלר את סמכויות ראשי המדינה והופך לפיהרר.
1933: מחנה הריכוז דכאו - הקמתו של מחנה הריכוז הנאצי הראשון, ששימש כאב-טיפוס למחנות הבאים. דכאו מתוכנן להיות "מחנה הריכוז הראשון של אסירים פוליטיים", אולם בפועל שימושיו היו מגוונים. בדכאו מוחזקים כבר בשנת 1933 קומוניסטים, סוציאליסטים ו"אויבי מדינה" בכירים אחרים. יהודי גרמניה מתחילים גם הם להגיע למחנה, בעיקר לאחר ליל הבדולח בשנת 1938.
1933: חרם אחד באפריל 1933 - החרם הוא הפעולה הראשונה שנערכת בגרמניה הנאצית נגד היהודים אחרי עליית הנאצים לשלטון. במהלך יום זה מונעים אנשי האס אה מאנשים להיכנס לבתי-עסק של יהודים, בוזזים אותם ומשמידים סחורה. החרם הוא יריית פתיחה לעליית הילוך במדיניות ממשלתית מפלה של הממשל הנאצי, וכבר שבוע לאחר מכן עבר החוק לשיקום שירות המדינה המקצועי, שהטיל הגבלה תעסוקתית על יהודים.
1933: הקמת הגסטפו - "משטרת המדינה החשאית" של גרמניה הנאצית. אחד הגופים המרכזיים לאכיפת הטוטליטריות הנאצית - אשר פועל תחילה בפרוסיה בלבד, משם לכלל גרמניה, ולבסוף לכלל השטחים הכבושים.
1934: הסכם אי-התקפה בין פולין לגרמניה - הסכם הנחתם בין פולין לגרמניה, ותקף ל-10 שנים. ההסכם מופר כעבור 4 שנים על ידי היטלר באופן חד-צדדי.
1934: ליל הסכינים הארוכות - כינוי עממי למסע רציחות שעורכים היטלר, גרינג והימלר נגד בכירי ארגון האֵס אָה, במטרה לנטרל את כוחו העולה של הארגון ושל מנהיגו, ארנסט רהם. במקביל, מבצעים מנהיגי המפלגה הנאצית סדרה של רציחות מתוכננות של כמה פוליטיקאים גרמנים בכירים, אשר עלולים היו להחשב כמחליפים ראויים להיטלר, על רקע גסיסתו של הנשיא הינדנבורג.
1935: חוקי נירנברג - בכנס ועידת המפלגה הנאצית בעיר נירנברג נקבעים חוקי גזע אשר שללו זכויות אזרחיות ממי שמוצאם איננו ארי.
1938-1937: פרשת בלומברג-פריטש - סדרת אירועים שמסמנת את השתלטותו האישית של אדולף היטלר על הצבא הגרמני, הוורמאכט, שעד אז היה גוף עצמאי ובעל השפעה פוליטית.
1938: ליל הבדולח - לילה שבין ה-9 ל-10 בנובמבר 1938, שבו נערכים בכל רחבי הרייך השלישי (גרמניה ואוסטריה) פוגרומים ביהודים.


==== מערב אירופה ====

1931: תום תקופת המלכות בספרד - מודח מלכה האחרון של ספרד, ומסתיימות 439 שנות שלטון מלוכני בספרד (1492-1931). באותה השנה קמה הרפובליקה הדמוקרטית של ספרד.
1934-1933: התערבויות צרפת וספרד באנדורה - בשנת 1933 כובש צבא צרפת את אנדורה, לבקשתו של הבישוף מאורז'יי, כדי להשליט סדר בנסיכות. שנה לאחר מכן, מקים נוכל ממוצא רוסי או בלארוסי, שמשתלט על אנדורה, ממשלה זמנית בהנהגתו, וצבא ספרד, בתיאום עם צרפת, לוכד אותו ומגרש אותו.
1934: מלחמת האזרחים באוסטריה - עימותים בין כוחות הסוציאליסטים באוסטריה, לבין הכוחות השמרניים והפרו-פשיסטים, שנמשכים 5 ימים, גובים מאות רבות של קורבנות. בתום המלחמה מונהג במדינה קורפורטיזם, לפי דוגמת איטליה הפשיסטית. ונאסר קיומן של כל המפלגות לבד ממפלגת חזית המולדת האוסטרית.
1936: משטר ה-4 באוגוסט - יואניס מטאקסס מבצע הפיכה ביוון ומתחיל בה שלטון רודני, במסגרתו נאסרת הקמת כל מסגרת אופוזיציה לשלטון. המשטר נמשך בשנים 1941-1936.
1939-1936: מלחמת האזרחים בספרד - מלחמת אזרחים שמתרחשת בין התאריכים 17 ביולי 1936 - 1 באפריל 1939. במלחמה נלחמים כוחות ליברלים-דמוקרטים חילונים, יחד עם קומוניסטים, סוציאליסטים ואנרכיסטים כנגד כוחות לאומנים-פשיסטים, שמרנים, קלריקליים וקרליסטים בראשות הגנרל פרנסיסקו פרנקו. מלחמה זו ממקדת תשומת לב מכל אירופה, ומתנדבים זרים רבים מצטרפים לשני הצדדים. לבסוף מנצחים הפשיסטים, ומשליטים שלטון דיקטטורי בראשות פרנקו, שנותר בשלטון עד מותו בשנת 1975.
1936: ויתור אדוארד השמיני על המלוכה - ב-11 בדצמבר מזעזע המלך אדוארד השמיני את בריטניה כולה, כשמודיע על ויתורו על כס המלכות, לאור רצונו להתחתן עם אהובתו האמריקאית ווליס סימפסון, שהייתה גרושה, ובשל כך נישואיהם לא יכולים היו להתקיים על פי החלטת הממשלה הבריטית, אליה מחויב המלך.


==== מזרח אירופה ====
1930: הקמת הגולאג - מוקם ענף של שירותי ביטחון הפנים של ברית המועצות, אשר עוסק בהפעלת מערכת עונשין באמצעות מחנות עבודת כפייה.
1934: טרור לאומני אוקראיני בפולין - בתחילת שנות ה-30 באוקראינה המערבית, שנמצאת תחת השלטון הפולני, מתארגנת ומתחזקת תנועת לאומנים אוקראינים, אשר מארגנים מספר פעולות טרור בהם נהרגים פקידים פולנים. התופעה מגיעה לשיאה עם הריגת שר הפנים הפולני בשנת 1934.
1934: ההסכמה הבלקנית - ברית שנחתמת בין יוון, טורקיה, רומניה וממלכת יוגוסלביה, בו מוותרות החותמות על כל הטענות הטריטוריאליות שיש להן זו כלפי זו לאחר מלחמת העולם הראשונה, ולאור בעיות המיעוטים.
1937: הטיהורים הגדולים - שליט ברית המועצות, יוסיף סטלין, עוצר 1.5 מיליון מתושבי ברית המועצות, ומחסל מתוכם מאות אלפים בהוצאות להורג ורעב.
1938: רומניה הופכת לדיקטטורה - קרול השני, מלך רומניה, מבטל את מפלגות האופוזיציה בארצו, והופך את רומניה מממלכה חוקתית ליברלית לדיקטטורה פשיסטית עם מדיניות אנטישמית רשמית. הפיכה שלטונית זו מהווה יריית פתיחה למסע של ניצול ואפליה של המיעוט היהודי ברומניה.


=== אמריקה הצפונית ===
1944-1929: גירוש מקסיקנים מקליפורניה - לאורך עשור זה מגיעה לשיאה מדיניותה של מדינת קליפורניה, שמגרשת באופן בלתי חוקי כ-400,000 מתושביה ממוצא מקסיקני.
1931-1929: מלחמת הקסטלמרים - מאבק רב דמים בין צוותו של ג'וזפה מסרייה לבין צוותו של סלבטורה מרנזנו על השליטה במאפיה האיטלקית-אמריקאית בניו יורק.
1930: עידן טרויחו בדומיניקנית - אורסיו ואסקס, נשיא הרפובליקה הדומיניקנית, מבצע כמה מעשים שנויים במחלוקת, ועל רקע זה מדיח אותו בהפיכה צבאית מפקד המשטרה הלאומית, רפאל לאונידס טרוחיו, אשר נשאר בתפקיד הנשיא עד לשנת 1961.
1930: קוד הייז - מערכת של הנחיות הנוגעות להפקת סרטי קולנוע, המגדירות מה מוסרי להציג בסרטים, מאומצת מרצון על ידי אגודת מפיקי ומפיצי הקולנוע של אמריקה.
1930: מרד פועלי הבננה בהונדורס - מרד מתחיל בהונדורס, לאחר שפועלי תעשיית הבננות המקומית מתאגדים ביזמת המפלגה הקומוניסטית המקומית, ונאבקים בשלטון, אשר היה כפוף בצורה משמעותית לשליטתה של חברת הפירות המאוחדת, ובעלי אינטרסים נוספים מארצות הברית. המרד מופסק בשנת 1931 עם לכידתו וחיסולו של מנהיג המרד.
1931: משפט סקוטבורו - מתרחש בעיירה סקוטסבורו שבמדינת אלבמה, כאשר תשעה נערים שחורים מואשמים באונס של שתי נשים לבנות ברכבת. לאחר משפט, שנחשב בדיעבד לאחת מנקודות השפל של מערכת המשפט של דרום ארצות הברית, הורשעו כל הנאשמים ושמונה מהם נדונו למוות, זאת למרות בעיות ראייתיות קשות.
1933: פרנסס פרקינס - פרקינס מתמנה לשרת העבודה, והופכת לאישה הראשונה המשרתת בקבינט האמריקאי.
1933: ניו דיל - פרנקלין דלאנו רוזוולט נבחר לנשיאות ארצות הברית בנובמבר 1932, על רקע "השפל הגדול", המשבר הכלכלי שמתחיל בסוף שנת 1929, לאחר מערכת בחירות אופטימית שמנהל מול הרברט קלרק הובר. רוזוולט אכן מצליח להוציא את ארצו מן המשבר הכלכלי באמצעות תוכנית הניו דיל, וכך גם זוכה בבחירות של 1936.
1933: מהפכה בקובה - לאחר תקופה של דמוקרטיה יחסית בקובה, מסרב הנשיא היוצא חרארדו מצ'אדו להתפטר מתפקידו, ונתקל בהתנגדות של אנשי הצבא המאלצת אותו לעשות כן. סמל מהצבא בשם פולחנסיו בטיסטה תופס לבסוף את השלטון ומכניס את קובה לתקופת ביניים בה מצד אחד מדוכא כל ניסיון התנגדות לשלטון, ומצד שני קובה מכוננת חוקה המקדימה את זמנה בכל הנוגע לזכויות אזרח וזכויות עובדים.
1933: סיום תקופת היובש - עם אשרורו של התיקון ה-21 לחוקת ארצות הברית, מגיעה לסיומה תקופת היובש, שנמשכת מאז שנת 1920, ובה נאסר בכל רחבי ארצות הברית על מכירה, ייצור, יבוא והעברה של משקאות חריפים מסיבות של בריאות ומוסר הציבור.


=== אמריקה הדרומית ===
1930: הפיכה צבאית בארגנטינה - תקופה ממושכת של צמיחה כלכלית בארגנטינה מסתיימת עם השפל הגדול של 1929, ובשנת 1930 מפיל הצבא הארגנטינאי את איפוליטו איריגוז'ן מהשלטון.
1930: מהפכת 1930 בברזיל - ז'טוליו ורגאס מבצע הפיכה צבאית בברזיל, ומשנה את הבריתות הפוליטיות סביב צמרת השלטון במדינה.
1930, 1932: מחאות אלימות באל סלוודור - בשנת 1930 מדיח הצבא את נשיא אל סלוודור, ונאבק באלימות בכל ניסיון לכונן אופוזיציה. בשנת 1932 עימות בין הצבא לבין איכרים מתקוממים  גובה למעלה מ-20,000 הרוגים.
1932: המהפכה החוקתית בברזיל - מרד מזוין כנגד שלטון נשיא ברזיל ז'טוליו ורגאס, במטרה להחזיר את שלטון האוליגרכיות הישנות של מגדלי הקפה ששלטו בתקופת "הרפובליקה הישנה", עד להפיכה של 1930. המהפכה נכשלת, וורגאס נותר בשלטון, לסירוגין, עד לשנת 1954.


=== המזרח התיכון ===
1938-1922: רפורמות אטאטורק - בשנות ה-30 נמשכת סדרת השינויים שעורך מוסטפא כמאל אטאטורק, נשיאה הראשון של הרפובליקה הטורקית, בכל אורחות החיים במדינה. במהלך העשור, בין השאר, מופרדת הדת מן המדינה באופן רשמי, משתנים שמות חלק מהערים של טורקיה, מונהגים שמות משפחה לאזרחים, וניתנת זכות מלאה לנשים לבחור ולהיבחר לאספה הלאומית.
1932: איחוד ערב הסעודית - עבד אל-עזיז אבן סעוד מאחד את הממלכות חיג'אז ונג'ד לערב הסעודית.
1933: אפליה נגד יהודים בעיראק - לאחר קבלת העצמאות מבריטניה, עולה לשלטון עיראק גאזי מלך עיראק ומיישם מדיניות של אפליה כלפי היהודים ומעמדם הורע. רבים מהם מפוטרים ממקומות עבודותיהם, ובהמשך מופצת בעיראק גם תעמולה כנגד היהודים.
1936: פירוק הרפובליקה הסובייטית הפדרלית הסוציאליסטית עבר-הקווקז - הרפובליקה מתפרקת לשלוש רפובליקות סובייטיות סוציאליסטיות נפרדות: גאורגיה, ארמניה ואזרבייג'ן.
1937: ועידת בלודאן - בוועידה שמתקיימת ב-8 בספטמבר 1937, מוצגת לראשונה עמדה כל ערבית המתנגדת לציונות, ולמדינה יהודית בארץ ישראל.
1938-1937: טבח דרסים - טבח שמבצע הממשל הטורקי נגד הכורדים, כתגובה למרידות הכורדים בשלטון הטורקי, בהנהגתו של סֶיִיד ריזה במחוז דרסים שבמזרח המדינה, במחאה על מדיניות הממשל בנוגע למעמדם של הכורדים במחוז. במהלך הטבח נהרגים אלפים מתושבי המחוז הכורדי, ורבים אחרים מגורשים.


=== המזרח הרחוק ===
1936-1927: מלחמת האזרחים הסינית - מלחמת אזרחים שמתרחשת בסין בין המפלגה הלאומית הסינית (קוומינטנג) למפלגה הקומוניסטית הסינית (CPC). המלחמה מסתיימת בניצחון הקומוניסטים, ואלה משתלטים על שטחי סין ומקימים את הרפובליקה העממית של סין. הלאומנים נאלצים לברוח ומקימים את הרפובליקה הסינית בטאיוואן.
1930: צעדת המלח - מהאטמה גנדי מוביל צעדת של אלפי אנשים אל חוף הים במחאה על מונופול המלח של השלטון הבריטי בהודו.
1932: ניסיון ההפיכה של 15 במאי 1932 - ניסיון הפיכה שמתרחש ביפן, כשהקושרים בו מוחים על השחיתות הפוליטית ועל מה שראו כהתרפסותה של יפן בזירה הבינלאומית.
1932: ההפיכה הצבאית בסיאם - ההפיכה מובילה לסיום המלוכה התאית האבסולוטית, ולשינוי המשטר למונרכיה חוקתית, תחת שלטון צבאי כמעט קבוע למשך שישים השנים הבאות.


=== אפריקה ===
1930: עלייתו של היילה סלאסי - היילה סלאסי מוכתר כקיסר אתיופיה, ממשיך בתנופת המודרניזציה של המדינה ומכונן בה חוקה. תנועת הראסטאפרי, אשר נוסדת בשנות ה-30, רואה את היילה סלאסי כדמות משיחית, שתוביל את העמים האפריקאים והפזורה האפריקאית לתקופה של שלום, צדק ושגשוג.
חוקי הפרדה גזעית ברודזיה - לאורך העשור נחקקים ברודזיה הבריטית חוקי הפרדה גזעית שקובעים אזורים נפרדים ללבנים ולשחורים. עם זאת, חוקי ההפרדה רכים יותר מהאפרטהייד של דרום אפריקה.


=== אוקיאניה ===
1932: מלחמת האמו - לאחר מקרים רבים שציפורי האמו האוסטרלית הורסת יבולים חקלאיים, תושבים רבים מתלוננים אל הממשלה האוסטרלית בנושא, ולבסוף, בארגונה של הממשלה, מתחיל מבצע חיסול המוני לציפורי האמו. המבצע לא נוחל הצלחה רבה, והממשלה מחליטה להציע תשלום לכל מי שיחסל ציפור אמו באופן עצמאי. שיטה זו משיגה תוצאה יעילה יותר, ועשרות אלפי ציפורי אמו נהרגות לאורך עשור וחצי של מבצעים אלו. פעולות אלו סופגות גינויים של פעילי סביבה ואנשי אקדמיה.


== תנועות חברתיות ופוליטיות ==
שנות ה-30 יצרו קונפליקטים בין תנועות פוליטיות שונות, ובראשן: הפשיזם המזוהה עם מדינות הציר ; הדמוקרטיה הליברלית המזוהה עם מדינות ההסכמה ; הקומוניזם המזוהה עם ברית המועצות. מתחים אלו התגבשו לכדי עימותים אלימים בכמה מקרים, בהם מלחמת אזרחים בספרד או בסין, כששיאם הגיע בסוף העשור עם פרוץ מלחמת העולם השנייה.


=== עליית הנאציזם ===
 ערך מורחב – נאציזם
המפלגה הנאצית בהנהגתו של אדולף היטלר עולה לשלטון בגרמניה ב-1933 ויוצרת משטר פשיסטי שמתכחש לחוזה ורסאי, רודפת יהודים ומיעוטים אחרים בחברה גרמנית, חותרת להרחיב את שטחה של גרמניה, ומתנגדת להתפשטות הקומוניזם.
גרמניה הנאצית תחת הנהגתו של היטלר יוצאת מחבר הלאומים אך מארחת את האולימפיאדה של 1936 כמפגן ראווה להצגת הישגי הנאצים לעיני העולם כולו.
כאשר היטלר איים כי לא יהסס לכבוש את צ'כוסלובקיה, בחר ראש ממשלת בריטניה נוויל צ'מברלין לטוס לגרמניה על מנת להיפגש עם היטלר ולשכנעו לא להיכנס לצ'כוסלובקיה בתקווה להימנע ממלחמה. על מנת לעצור את היטלר מלכבוש את צ'כוסלובקיה הסכים צ'מברלין לוותר על חבל הסודטים (האזור דובר הגרמנית של צ'כוסלובקיה) לטובת גרמניה. צרפת תמכה בגישתו של צ'מברלין, שאפיינה את מדיניות הפיוס המערבית כלפי גרמניה בשנות ה-30. פחות משנה לאחר ההסכם, בעקבות מעשי התוקפנות של היטלר והפלישה לפולין, הכריזה בריטניה מלחמה על גרמניה והחלה מלחמת העולם השנייה, וכעבור כמה חודשים התפטר צ'מברלין מתפקידו.
רציחתו של הדיפלומט הגרמני ארנסט פום ראט בפריז על ידי הצעיר היהודי-גרמני הרשל גרינשפן הייתה העילה לפרוץ סדרת הפרעות שנודעה כ"ליל הבדולח". במהלך ליל הבדולח שהתרחש בין ה-9 עד 10 בנובמבר 1938 תנועת הנוער ההיטלראית, הגסטפו וה-SS ערכו פוגרום באוכלוסייה היהודית שחיה ברחבי הרייך השלישי (גרמניה ואוסטריה). במהלך ליל הבדולח נרצחו 91 יהודים, ובין 25 ל-30 אלף נוספים נעצרו ונשלחו למחנות ריכוז. כ-267 בתי כנסת נהרסו ואלפי בתים ועסקים בבעלות יהודים נשדדו. ליל הבדולח שימש גם כאמתלה להחרמת כלי נשק מיהודי גרמניה.
גרמניה ואיטליה חתרו להרחבת הטריטוריות שבשליטתן. גרמניה החלה בסיפוח שטחי אוסטריה ויתר האזורים באירופה עם שיעור ניכר של דוברי גרמנית. לפי חוזה וורסאי, הועבר חבל הסאר מגרמניה לפיקוח חבר הלאומים, והוסכם שרק לאחר שייערך משאל עם בחבל זה ייקבע עתידו. בינואר 1935 נערך משאל עם, ו–91 אחוז מתושבי חבל הסאר הצביעו בעד החזרת החבל לגרמניה, וכך נעשה. אוצרות הטבע באזור שימשו את היטלר בתיעושה ובחימושה של גרמניה. בראשית 1936 הורה אדולף היטלר לפלוש לחבל הריין, האזור הגובל עם צרפת, שהיה מפורז על פי חוזה ורסאי. חלק ממפקדי הצבא הגרמני התנגדו לצעד, אך הסכימו לאחר שכנוע מהיטלר כי צרפת ואנגליה לא יעשו דבר,[2] והצבא הגרמני נכנס לאזור בניגוד לחוזה ורסאי ולהסכמי לוקרנו.
בשנת 1939 מספר מדינות באמריקה, כולל קנדה, קובה, וארצות הברית, בצעד באופן מעורר מחלוקת התנגדו בתוקף לקלוט את 936 הפליטים היהודים על סיפון האונייה סנט לואיס שיצאה מהמבורג שבגרמניה ב-13 במאי 1939 בעקבות "ליל הבדולח". אחרי מסע של כחודש בים הודיעו הולנד, בלגיה, צרפת ובריטניה על נכונותן לקלוט את היהודים, והאונייה הוחזרה לאירופה לפיזור היהודים במדינות אלה. רוב פליטי "סנט לואיס" נספו מאוחר יותר בשואה, עם כיבושן של מרבית המדינות הללו בידי הגרמנים. סיפורה של הספינה "סנט לואיס" מלמד יותר מכל על התייחסותו השלילית והאטומה של העולם החופשי לבעיית היהודים הנמלטים מציפורני הנאצים, והוכיח כי ליהודים המהגרים מגרמניה אין, למעשה, ארץ מקלט.
לאורך שנות ה-30 פעלו ברחבי אירופה מפלגות נוספות אשר היו שותפות לאידאולוגיה הנאצית, כמו מפלגת צלב החץ בהונגריה, או נאשונל סמלינג בנורווגיה.


=== פציפיזם ===
 ערך מורחב – פציפיזםההרג ההמוני שאירע במלחמת העולם הראשונה עורר סלידה עמוקה ממלחמה בחלקים נרחבים של העולם המערבי, ודוקטרינות פציפיסטיות צוברות אוהדים חדשים רבים בעשור זה. כך למשל, ב-9 בפברואר 1933 מתקבלת באגודת הדיבייט של אוניברסיטת אוקספורד בבריטניה שבועת אוקספורד והיא: "בשום נסיבות שהן לא יילחם הבית הזה למען המלך והמדינה", שמתקבלת ברוב של 253 כנגד 157 מתנגדים. ב-12 באפריל 1935 מתקבלת בארצות הברית החלטה המזדהה עם שבועת אוקספורד עליה חותמים כ-60 אלף תלמידי מכללות.


=== טרוצקיזם ===
 ערך מורחב – טרוצקיזםטרוצקיזם היא תאוריה מרקסיסטית שמפתח לאון טרוצקי במשך מספר עשורים. טרוצקי מגדיר עצמו כ"בולשביק – לניניסט" שמצדד בהקמת מפלגת אוונגרד. הוא מחשיב עצמו כתומך של המרקסיזם האורתודוקסי, המתנגד בצורה חדה לאלו של סטלין ומאו, בעיקר בהכרה על חשיבות "המהפכה המתמדת" הבינלאומית. בשנת 1938 מקימים טרוצקי ותומכיו את האינטרנציונל הרביעי, בניסיון להוביל את המהפכה העולמית. מפלגות טרוקציסטיות קמות ברחבי העולם, וזוכות להצלחה מסוימת במדינות שונות, בהן בוליביה, סרי לנקה ווייטנאם.


=== תנועות נוספות ===
1930: אומת האסלאם - הארגון נוסד בדטרויט כאפרו-אמריקאי, אסלאמי-דתי, חברתי ופוליטי. מטרתו המוצהרת הוכרזה כשיפור מצבם הכללי של האפריקאים-אמריקנים בארצות הברית.
1936: Divine Life Society  - זרם רוחני שנוסד בהודו על ידי סוואמי שיבננדה, ופותח סניפים רבים בעיקר בהודו אך גם במדינות נוספות בעולם. התנועה מאמצת מסורות הינדואיסטיות עיקריות, אולם דוחה מסורות אחרות דוגמת מעמד הקאסטות, ומשלבת את הפרקטיקות שלה עם יוגה ואלמנטים בהקטיים.


== התנקשויות, חיסולים, וניסיונות התנקשות ==

ההתנקשויות, החיסולים, וניסיונות ההתנקשות הבולטים ביותר במהלך העשור (לא בהכרח רק רציחות פוליטיות):

1932 - נשיא צרפת פול דומר נרצח על ידי מהגר רוסי בשם פבל גורגולוף. המתנקש היה אנרכיסט, משורר ושוחר קיצוני של איכות הסביבה, אך מקורות אחדים מציינים כי היה לא שפוי.
14 בנובמבר 1930 - המאגוצ'י אוסאצ'י, ראש ממשלת יפן, נופל קורבן לניסיון התנקשות בידי פעיל אולטרה-לאומני בתחנת הרכבת התחתית של טוקיו. המאגוצ'י שורד את ניסיון ההתנקשות.
15 במאי 1932 - מתנקשים מחסלים את אינוקאי צויושי, ראש ממשלת יפן, בביתו, כחלק מניסיון ההפיכה של 15 במאי 1932.
1934 - מלך יוגוסלביה אלכסנדר הראשון נרצח בעת ביקורו בצרפת בידי מתנקש בולגרי חבר "הארגון המהפכני המקדוני" (IMRO), אשר ככל הנראה פעל מטעמה של התנועה הבדלנית הקרואטית אוסטאשה.
25 ביולי 1934 - קנצלר אוסטריה אנגלברט דולפוס נרצח על ידי נאצים אוסטרים בעת ניסיון להפיכה נאצית. רצח פוליטי זה היה בין האירועים שהביאו בסופו של דבר לסיפוח ("אנשלוס") של אוסטריה לגרמניה הנאצית ולקץ עצמאותה.
1 בדצמבר 1934 - המדינאי הסובייטי סרגיי קירוב נרצח בלנינגרד. הרצח בוצע על ידי צעיר בשם לאוניד ניקולאיב . הגרסה הרשמית הייתה כי המתנקש פעל בשליחותם של אויבי סטלין. סטלין נקט בגינוני אבל לאומי כבד על מות קירוב. היה זה רצח פוליטי שהיווה ציון דרך בבניית שלטון האימים של סטלין.
1935 - נרצח המועמד לנשיאות ארצות הברית, יואי לונג.
7 בנובמבר 1938 – הפליט היהודי בן ה-17 הרשל גרינשפן התנקש בחיי הדיפלומט הגרמני נאצי ארנסט פוֹם רָאט בפריז. התנקשות זו שימשה עילה לפרעות ביהודי גרמניה המכונות "ליל הבדולח".
8 בנובמבר 1939 - גאורג אלזר, נגר גרמני, מנסה להתנקש באדולף היטלר באמצעות פצצה בבית הבירה "בירגרברוי" שבמינכן. היטלר הגיע לנאום שם לציון יום השנה לפוטש במרתף הבירה, אולם הוא עזב את המקום, בניגוד למתוכנן, זמן קצר לפני הפיצוץ.


== אסונות ==


=== אסונות טבע ===
11 בספטמבר 1930 - התפרצות של הר הגעש סטרומבולי באיטליה גורמת להרג של מספר אנשים ולהרס מבנים.
1939-1931 - אגן האבק: כינוי לשורה של סופות אבק שמתחוללות במרכז ארצות הברית וקנדה, ושבמהלכן נגרם משבר סביבתי, כלכלי וחברתי חמור.
3 בפברואר 1931 – 258 הרוגים ברעידת אדמה בנפייר, ניו זילנד.
31 במרץ 1931 – רעידת אדמה הורסת את מנגואה בירת ניקרגואה.
יולי-נובמבר 1931 - במהלך הצפות בסין נהרגו בין 145,000 ל-4 מיליון תושבים.
1932 - סופות הוריקן מכות בפוארטו ריקו ובמדינת טקסס, וגובות את חייהם של למעלה מ-250 בני אדם.
3 במרץ 1933 – צונאמי שנגרם בידי רעידת האדמה סנריקואוקי, פוגע בחוף המזרחי של צפון הונשו, והורג כ-3,535 בני אדם.
10 במרץ 1933 - רעידת אדמה בעוצמה של 6.4 בסולם ריכטר בלונג ביץ' בקליפורניה גורמת לנזקים גדולים לעיר ולאזור כולו, ול-115 הרוגים.
27 באפריל 1933 - רעידת אדמה חזקה בקוס שביוון גורמת לכ-200 הרוגים, כ-600 פצועים, והרס רב.
14 במאי 1934 – סופות גשמים עזות בטבריה גרמו לשיטפון שבו נספים 35 אנשים וכ-100 בניינים נהרסים.
31 במאי 1935 – 50,000 הרוגים ברעידת אדמה בהודו.
1935 - סופת הוריקן מכה באזור פלורידה, וגובה את חייהם של למעלה מ-400 בני אדם.
1 בפברואר 1938 - רעידת אדמה באזור ים בנדה (אינדונזיה). חוזקה מוערך בכ-8.5.
1938 - סופת הוריקן מכה באזור ניו אינגלנד, וגובה את חייהם של כ-600 בני אדם.
22 ביוני 1939 - רעידת אדמה באקרה שבגאנה מחריבה חלק מהעיר.
27 בדצמבר 1939 – קרוב ל-8,000 הרוגים ברעידת אדמה חזקה במיוחד במחוז אזריקן שבטורקיה, במגניטודה 8.2.


=== אסונות מעשי ידי אדם ===

6 במאי 1937 – אסון ההינדנבורג - ספינת האוויר (צפלין) הגרמנית "הינדנבורג" נשרפה לחלוטין בעת ניסיון נחיתה בניו ג'רזי שבארצות הברית. בשריפה נהרגו 36 בני אדם - 13 נוסעים, 22 אנשי צוות ואיש צוות קרקע אחד. 62 בני אדם נוספים שהיו על הספינה ניצלו. התאונה האיצה את קץ העידן של ספינות האוויר כאמצעי תחבורה עיקרי, ואת המעבר לעידן הטיסה במטוסים.


=== בריאות ===
1940-1938: מלריה - התפרצות קשה במיוחד של המגפה נצפתה בשנים אלו באזור ברזיל, בה תועדו עשרות אלפים הרוגים. המגפה מוגרה בסיוע קרן רוקפלר שפעלה להרחיק את היתושים שמעבירים את המחלה מאזורי המגורים.
כולרה - לאורך העשור התפשטות של מגפת הכולרה באזור אפגניסטן גורמת לאלפי הרוגים ולמבצע חיסונים נרחב במדינה.


== טבע ואיכות הסביבה ==
1936: הזאב הטסמני - הפרט האחרון של הזאב הטסמני מת ב-ב-7 בספטמבר 1936 בגן חיות של הוברט והמין נכחד מהעולם.
מערכת אקולוגית - המושג מוגדר לראשונה בעשור זה על ידי ארתור טנסלי, ומשתפרת ההבנה על חשיבות ההשפעה ההדדית שיש לפרטים שונים בסביבה האקולוגית. לצד הגברת המודעות בנושא, מתחילה בהדרגה הממלכה המאוחדת לפעול לשימור הטבע בשטחה.


== מדע וטכנולוגיה ==


=== פיתוחים טכנולוגיים בתחום התחבורה ===
שנות ה-30 הוא עשור מפנה בתחום התחבורה, כאשר משתפרת יכולתם של מטוסים וכלי רכב, שכבר היו זמינים בעשורים הקודמים, להפוך ליעילים ופרקטים יותר.

1930: מנוע דיזל - מופעל לראשונה במכונית בארצות הברית.
1932: המסע של אמיליה ארהארט - הטייסת האמריקנית אמיליה ארהארט הופכת לאישה הראשונה שחוצה את האוקיינוס האטלנטי בטיסת יחיד ב-21 במאי 1932. בשנים אלו קובעת שיאי עולם בטיסה לגובה, ובמהירות חציית קטעי יבשת.
1933: הקפת העולם במטוס - ב-22 ביולי 1933 הופך הטייס האמריקני, וילי פוסט, לאדם הראשון לטוס טיסת סולו מסביב לעולם, כשהוא טס 25,100 ק"מ ב-7 ימים, 18 שעות ו-45 דקות.
1937: טנק הפאנצר - מפותח דגם מבצעי ראשון לסוג הטנק המהפכני, שמאפשר את טקטיקת הבליצקריג. מדינות נוספות פיתחו במקביל את הטנק בגישות שונות, לדוגמה, טנק הסומואה הצרפתי, אשר נחשב היה לטנק הבינוני הפרקטי ביותר של זמנו.
1939: מטוס סילון - מתבצעת הטיסה הראשונה של מטוס סילון ב-27 באוגוסט 1939. זוהי אבן דרך משמעותית בדרך להיווסדה של תעופה אזרחית סדירה.


=== פיתוחים טכנולוגיים נוספים ===
1930: נייר דבק - משווק לראשונה על ידי חברת 3M.
1931: אנטנת הרדיו הראשונה - נבנית על ידי קארל ינסקי, ומשמשת לקליטת אותות מהחלל.
1932: הקלטת סטריאו - מתבצעת לראשונה באקדמיה למוזיקה בפילדלפיה, כאשר המנגינה שמוקלטת היא פואמת האש (Poem of Fire) בביצוע תזמורת פילדלפיה ובניצוחו של לאופולד סטוקובסקי.
1933: מיקרוסקופ אלקטרונים - חוקרים גרמנים מציגים דגם ראשוני של מיקרוסקופ אלקטרונים, שמאפשר דיוק ועצמה גבוהים יותר. יכולת הביצוע של המיקרוסקופים האלקטרונים עולה בהדרגה לאורך העשור.
1933: M2 בראונינג - תחילת השימוש הצבאי הפרקטי במקלעים כבדים.
1933: פוליאתילן - מתגלות היכולות הפונקציונליות של החומר הכימי עבור מוצרי פלסטיק. החומר משמש לייצור שקיות קנייה, תבניות וצינורות, ותחילת השימוש בחומר הוא חלק מתהליך רחב יותר שנחשב לתקופת מפנה בתולדות הפלסטיק.
1935: סרט הצילום הצבעוני - משווק לראשונה על ידי קודאק, תחת הכינוי קודכרום.
1935: מכ"ם - לאחר כמה שנים של ניסויים בתחום בארצות הברית ובברית המועצות, מתבצע השימוש הישים הראשון במכ"ם בארצות הברית.
1939: ניילון - מיוצר לראשונה לשיווק מסחרי, לאחר הליך פיתוח הדרגתי של 9 שנים.
התפתחות הטלוויזיה - לאורך העשור מתקיימות מספר פריצות דרך בטכנולוגיה החלוצית שמאפשרת שידורי טלוויזיה. בשלב זה התחום עדיין ראשוני.
התפתחות המחשב - בעשור זה מתפתחים בהדרגה מחשבונים שולחניים מכניים שהיו מסוגלים לבצע את 4 פעולות החשבון הבסיסיות: כפל, חילוק, חיבור וחיסור.


=== מדע האטום ===
בשנות ה-30 מגיע המדע להישגים רבים בחקר האטום וחלקיו, כשבהם גילוי הביקוע הגרעיני בשנת 1937, שעומד בבסיס פצצת האטום.

1931: ציקלוטרון - מופעל לראשונה מאיץ החלקיקים שמפותח על ידי המדען האמריקני ארנסט לורנס. המאיץ נעשה שימוש בשדה מגנטי על מנת לגרום לחלקיקים לנוע במסלולים מעגליים בהם מואצים החלקיקים על ידי שדה חשמלי.
1931: דאוטריום - איזוטופ המימן, המשמש גם לתהליכים של היתוך גרעיני, מתגלה על ידי הרולד יורי מאוניברסיטת קולומביה.
1932 - פוזיטרון - הפוזיטרון - חלקיק יסודי, האנטי-חלקיק של האלקטרון - מתגלה לראשונה בתצפית על ידי קארל דייוויד אנדרסון מהמכון הטכנולוגי של קליפורניה.
1932: נייטרון - הפיזיקאי האנגלי ג'יימס צ'דוויק מגלה חלקיקים תת-אטומים חסרי מטען חשמלי, אשר זוכים בהמשך לשם נייטרונים. צ'דוויק מקבל על תגלית זו, לאחר 3 שנים, פרס נובל לפיזיקה.
1937: הביקוע הגרעיני - ניסוי של המדענים הגרמניים אוטו האן ופריץ שטרסמן, מגלה שבעת הפגזה של אורניום על ידי נייטרונים נוצר בו איזוטופ רדיואקטיבי של היסוד בריום.
1938: מיקרוסקופ אלקטרונים - לראשונה נבנה דגם יעיל של מיקרוסקופ, אשר מסוגל להגדיל עצמים קטנים במיוחד בכושר הפרדה גבוה על ידי שימוש באלקטרונים, כתחליף למקור אור במיקרוסקופים רגילים.


=== הישגים מדעיים נוספים ===

1930: גילוי פלוטו - ב־18 בפברואר 1930, לאחר קרוב לשנה של חיפוש, מגלה קלייד טומבו את כוכב הלכת הננסי פלוטו, על סמך השוואת צילומים מ־23 ו־29 בינואר. לאחר שהמכון שהוביל טומבו משיג הוכחות נוספות שמדובר בכוכב לכת, הגילוי מתפרסם ברבים ב־13 במרץ 1930.
1930: בנק הדם - נפתח לראשונה בברית המועצות.
1930: פלנטריום אדלר - הפלנטריום הראשון שנבנה בחצי הכדור המערבי.
1932: ויטמינים - ויטמין C מבודד לראשונה ב-4 באפריל 1932. בשנת 1934 וולטר הוורת' ואדמונד הירסט, כימאים בריטיים, הם הראשונים שמייצרים ויטמין C באופן מלאכותי, ובשנה זו מתגלה גם ויטמין B6, שמקבל את שמו בהמשך העשור. בשנת 1939 מתפרסם מחקר על גילוי ויטמין K. במהלך העשור מתקדמת גם היכולת להבין ולהפיק ויטמין D.
1933: תורת ההסתברות מוכרת כאקסיומה - המתמטיקאי הרוסי אנדריי קולמוגורוב מבסס סופית את הבסיס האקסיומטי של תורת ההסתברות.
1935: סולם ריכטר - סולם מדידה לעוצמתה של רעידת אדמה, מפותח על ידי הגאולוגים צ'ארלס ריכטר ובֶּנוֹ גוטנברג מהמכון הטכנולוגי של קליפורניה ("קאלטק").
1937: נוזל-על - מתגלה מצב הצבירה המתאר נוזל שמאופיין בהיעדרות מוחלטת של צמיגות. כלומר, אם יוּנח בלולאה סגורה - יוכל לזרום עד אין סוף - בגלל היעדר חיכוך בין חלקיקי החומר.
1938: ביולוגיה מולקולרית - תחילתו של ענף הביולוגיה המתמקד במחקר המישור המולקולרי.
1938: טפלון - מתגלה הטפלון, המתאפיין ברמת חיכוך נמוכה במיוחד, אשר משמש בהמשך לציפוי מחבתות, קליעי רובה ועוד. השימוש הראשון בטפלון נעשה במסגרת פרויקט מנהטן.
1939: פרנציום - מתגלה היסוד ממשפחת המתכות האלקליות, שסמלו הכימי Fr ומספרו האטומי 87.
סולפונאמיד - לאורך העשור מתרחשות מספר פריצות דרך המובילות לראשונה ליצירת חומרים אפקטיביים לקטילת חיידקים.
חיסון - פריצות דרך מדעיות וטכנולוגיות לאורך העשור סוללות את הדרך ליצירה מרובה של חיסונים נגד מגוון מחלות בעשורים הבאים.


== תרבות פופולרית ==


=== ספרות ===
ספרים בולטים שרואים אור לראשונה בעשור זה: הנץ ממלטה (1930), עולם חדש מופלא (1932), חלף עם הרוח (1936), ים המוות (1936), ההוביט (1937), מען לא ידוע (1938).
1934: העדשאי - סדרת הספרים מהווה את האנתולוגיה הראשונה בסוגת המדע הבדיוני שנכתבת כסדרה, ומציגה רעיונות רבים הנחשבים חדשניים ופורצי דרך לתקופה. סדרה זו מגדירה, בדיעבד, ז'אנר שלם.
1939: ספרי כיס - בשנה זו מתפתח מודל שיווקי בעיקרו של ספרים זולים להפצה, אשר גורמת למהפכה בזמינותם של ספרות פופולרית לקהל הרחב, במיוחד מחוץ לערים הגדולות, כאשר ספרים מתחילים להימכר במגוון חנויות אשר אינן מתמחות בהכרח בספרים.
קומיקס - עשור זה נחשב לעיתים כתור הזהב של הקומיקס, ובשנים אלו מתעצבים בבסיס הסוגה כמה מהמאפיינים אשר הופכים למזוהים איתה ביותר. חוברות/רצועות קומיקס בולטות שמופיעות לראשונה בעשור זה: דיק טרייסי (1931), פלאש גורדון (1934), הפנטום  (1936), סופרמן (1938), באטמן (1939).
ספרות זולה - עשור זה נמצא בעיצומה של תקופה הנחשבת לתור הזהב של הספרות הזולה, שזכתה לפופולריות רבה, ולתחרות רבה מעלייתם של חוברות הקומיקס.
אינקלינגס - בעשור זה מוקמת קבוצת הדיון הספרותית באוניברסיטת אוקספורד, אנגליה. חברי האינקלינגס, בהם כמה מהסופרים המייסדים של סוגת הפנטזיה כמו ג'.ר.ר. טולקין או ק.ס. לואיס.


=== מוזיקה ===

1930 - ג'ומבוש - כלי המיתר הטורקי מומצא באיסנטבול, ומשתלב במוזיקה עממית במזרח התיכון ובבלקן.
1931: גיטרה חשמלית - יוצאת לשווקים הגיטרה החשמלית המסחרית הראשונה אשר פותחה על ידי אדולף ריקנבאקר (Adolph Rickenbacher) וג'ורג' ביצ'אם (Beauchamp) וכונתה 'המחבת'  (The Frying Pan) על שום צורתה. הגיטרות החשמלית הראשונה הייתה למעשה גיטרה אקוסטית (בעלות תיבת תהודה ומיתרי מתכת), אשר לה חוברו "פיקאפים" (מיקרופונים שקולטים את תדירות המיתר באמצעות שדה מגנטי) כאשר התעורר הצורך בעוצמות קול גבוהות יותר, כדי להשתלב בלהקות הביג בנד הנפוצות בתקופה זו.
1935: עידן הסווינג - כינוי לתקופה שנמשכת כעשר שנים, ובמהלכה סגנון הסווינג פופולרי במיוחד. התופעה של השפעה מערבית בגרמניה בשנים אלו באה לידי ביטוי במוזיקת הסווינג בקרב תנועה חברתית שכונתה "נערי סווינג".
1938: פרי מוזר - שיר אייקוני שמוקלט על ידי בילי הולידיי, ונכתב על ידי אייבל מאירופול, וחושף את תופעת הלינץ' בשחורים בארצות הברית.
הרחבת המיינסטרים - לאורך העשור סגנונות מוזיקליים שונים, אשר קודם לכן נמצאים בשוליים, מוצאים את פריצת הדרך שלהם אל המיינסטרים. בין הסגנונות אשר 'פורצים' בעשור זה נמצאים: בוגי ווגי (תת-סגנון של בלוז), ביג בנד (תת-סגנון של ג'אז), סמבה (שהייתה קודם לכן מזוהה עם המעמד הנמוך בברזיל), קליפסו.


=== קולנוע ===
עשור זה נחשב לחלק מעידן הזהב של הוליווד, שבשנים אלו מתפקדת בתור מרכז הפקת הקולנוע של ארצות הברית בפרט ושל העולם בכלל. למרות המשבר הכלכלי, נהרו תושבים בהמוניהם לצפות בסרטי קולנוע על בסיס שבועי.

זוכי האוסקר: סימרון (1930/1931), גרנד הוטל (1931/1932), תהלוכה (1932/1933), זה קרה לילה אחד (1934), המרד על הבאונטי (1935), זיגפלד הגדול (1936), חייו של אמיל זולא (1937), הן לא תקחהו עמך (1938), חלף עם הרוח (1939).
סרטים בולטים נוספים שיוצאים לאקרנים בעשור זה: M‏ (1933), קינג קונג (1933), הקוסם מארץ עוץ (1939), חלף עם הרוח (1939).
דמויות מצוירות בולטות שמופיעות לראשונה באקרנים: גופי (1932), פופאי המלח (1932), דונלד דאק (1934).
1933: דרייב אין - קולנוע הדרייב-אין הראשון נפתח בקמדן, ניו ג'רזי.
1936: זמנים מודרניים - סרטו האילם האחרון של צ'ארלי צ'פלין יוצא לאקרנים ב-5 בפברואר 1936.
1938: שלגיה ושבעת הגמדים - סרט האנימציה של אולפני וולט דיסני הוא הראשון באורך מלא בהיסטורית הקולנוע, והראשון שמופק בצבע מלא, ובשל כך, רבים מתעניינים בו וצופים בו בקולנוע, כשיוצא לאקרנים ב-4 בפברואר.
1939: הקוסם מארץ עוץ - הסרט המוזיקלי שיוצא לאור ב-25 באוגוסט 1939 נותר עד למאה ה-21 העיבוד הקולנועי הנודע ביותר והמצליח ביותר של ספר הילדים "הקוסם מארץ עוץ" מ-1900. הסרט בלט במיוחד בשל השימוש בטכנולוגיית טכניקולור.
עלייתו של הסרט המדבר - עשור זה מהווה נקודת מפנה בתולדות הקולנוע, בין הראינוע, לבין הסרט המדבר.
		


=== רדיו ===

עליית הרדיו - בעשור זה הרדיו הופך לאמצעי התקשורת העיקרי.
1930: שידור הופעה חיה - התזמורת הפילהרמונית של ניו יורק מופיעה לראשונה בשידור רדיו חי ששודר בכל רחבי ארצות הברית.
1938: מלחמת העולמות - אורסון ולס משדר ב-30 באוקטובר 1938 את תסכית הרדיו "מלחמת העולמות" על פלישת חוצנים ממאדים לכדור הארץ, וגורם להיסטריה המונית.


=== ספורט ===
1930: אליפות העולם בהוקי קרח - מתקיימת לראשונה כאירוע נפרד.
1930: מונדיאל 1930 - המונדיאל הראשון אי פעם נערך באורוגוואי. זוכת המונדיאל: נבחרת אורוגוואי.
1934: מונדיאל 1934 - נערך באיטליה. זוכת המונדיאל: נבחרת איטליה.
1935: וואלטה אספניה - נערך לראשונה מרוץ האופניים הבינלאומי.
1936: אולימפיאדת ברלין - ג'סי אוונס הוא האתלט הראשון בהיסטוריה שזוכה ב-4 מדליות זהב באולימפיאדה אחת והקופץ לרוחק הראשון שקופץ למרחק של מעל 8 מטר (8.13 מטר). אוונס מחזיק בשיא העולמי למשך 25 שנים.
1938: מונדיאל 1938 - נערך בצרפת. זוכת המונדיאל: נבחרת איטליה.


=== אדריכלות ===

1930: סוף תקופת המודרניזם הקטלאני - השלמת בנייתו של האוספיטל דה סנט פאו מהווה מעין אקורד סיום לאדריכלות הקטלאנית הפופולרית, שהחלה להיות פופולרית עוד בשנות ה-80 של המאה ה-19.
1930: וול סטריט 40 - הבניין, המוכר גם כ"בניין טראמפ", נבנה לגובה של 282.6 מטרים, ומחזיק בתואר "הבניין הגבוה ביותר בעולם" למשך חודש אחד.
1930: בניין קרייזלר - גורד השחקים שנבנה במנהטן, ניו יורק, מתנשא לגובה 319 מטרים והוא בעל 77 קומות. בזכות כך, מחזיק הבניין בתואר "הבניין הגבוה ביותר בעולם" למשך 11 חודשים.
1931: בניין אמפייר סטייט - נפתח באופן רשמי, ומוכר כבניין הגבוה בעולם. גובהו 381 מטרים (443.2 מטרים עם התורן בראשו). בניין אמפייר סטייט החזיק בתואר "הבניין הגבוה ביותר בעולם" במשך 39 שנים עד הנחת הקורה האחרונה (Topping Out) במגדל הצפוני של מרכז הסחר העולמי ב-1970.
1931: פסל ישו הגואל - נבנה הפסל שהופך לאחד מסמליה המוכרים של ברזיל, ושעתיד להיבחר כאחד משבעת פלאי תבל החדשים.
1933: הסגנון הבינלאומי בארצות הברית - אדריכלות הסגנון הבינלאומי תופסת תאוצה בארצות הברית בעיקר לאחר הגירת אדריכלי הבאוהאוס אליה החל משנת 1933.
1936: סכר הובר - סכר שמוקם בקניון השחור על נהר הקולורדו בארצות הברית ליד לאס וגאס, נבדה וגובל במדינת אריזונה. הסכר נחשב לאחד מציוני-הדרך ההנדסים והלאומיים של ארצות הברית.
1937: גשר שער הזהב - הגשר, שיוכרז בהמשך המאה ה-20, כאחד מפלאי העולם המודרניים על ידי האגודה האמריקאית של מהנדסים אזרחיים, נבנה במטרה לחבר בין העיר סן פרנסיסקו לבין מחוז מרין.
קלסיציזם סטליניסטי - סגנון אדריכלות שמתפתח בברית המועצות בעשור זה, תחת השפעתו של יוסיף סטלין, במטרה לשדר באמצעות האדריכלות את עוצמתה של המעצמה הצעירה.


=== מגמות אופנה ===

 ערך מורחב – אופנה במדינות המערב בשנים 1930–1945
		
		


=== שונות ===
משחקים בולטים שמופיעים לראשונה: מונופול (1935), שבץ נא (1938).
1930: לוני טונס - סדרת האנימציה מופקת לראשונה.
1933: כוח באמצעות שמחה - מוקם גוף ממשלתי גדול לתרבות הפנאי בגרמניה הנאצית, שמטרתו לספק פעילויות פנאי במחירים נמוכים - כמו קונצרטים, טיולים וחופשות - כדי לצמצם את פער המעמדות בכך שפעילויות פנאי "בורגניות" יהפכו לזמינות עבור ההמונים.
אסכולת פריז - שנות הזוהר אומנותי של פריז מסתיימים בהדרגה על רקע התעצמותה של מלחמת העולם השנייה.
אר דקו - בתחום האמנות, ממשיך להתפתח סגנון האר דקו, ובתוכו סגנון הסטרים ליין.
טיסנאות - שנות השיא של התחביב בו בונים דגמים מוקטנים של מטוסים.
דראג - לאורך העשור מתחילות להופיע אופנות שונות בתחום הבידור והפנאי שמגיעות מתוך קהילות להט"ב בארצות הברית, שבשלב זה עליהן לפעול רחוק מעיני החוק, שמגדיר הומוסקסואליות כעבירה. אופנות בידור כמו תרבות הדראג מתחילות להתגבש בעשור זה.


== אישים בולטים ==


=== מנהיגי עולם בולטים ===
מנהיגי עולם שנכללו במהלך העשור בצמרת רשימת אנשי השנה של המגזין "טיים":

פייר לאוואל (1931) - נבחר לאיש השנה משום שבאותה השנה נבחר לראשות ממשלת צרפת. לאוואל היה פופולרי בעיתונות האמריקאית באותה העת בשל התנגדותו להקפאה זמנית של תשלומי החוב של מלחמת העולם הראשונה. כותרת השבועון הייתה "במרצו ובאנרגיה שלו החזיר לאוואל את צרפת למרכז הזירה הבינלאומית".
פרנקלין דלאנו רוזוולט (1932) - נבחר לאיש השנה משום שבאותה השנה רוזוולט נבחר לנשיאות ארצות הברית.
פרנקלין דלאנו רוזוולט (1934) - נשיא ארצות הברית מ-1933 עד 1945. נבחר לאיש השנה משום שבאותה השנה הוביל את רפורמות הניו דיל כתגובה לשפל הגדול.
היילה סלאסי (1935) - נבחר לאיש השנה משום שבאותה השנה כיהן כקיסר אתיופיה כאשר כוחות איטלקים פלשו לאתיופיה והחלה המלחמה האיטלקית-אתיופית השנייה.
צ'יאנג קאי שק (1937) - נבחר לאיש השנה משום שבאותה השנה כיהן כראש ממשלת טאיוואן עם פרוץ מלחמת סין–יפן השנייה.
אדולף היטלר (1938) - נבחר לאיש השנה משום שבאותה השנה כיהן כקנצלר גרמניה ופיקח על סיפוחה של אוסטריה לרייך השלישי, סיפוח חבל הסודטים לרייך השלישי, ועל ועידת מינכן.
יוסיף סטלין (1939) - נבחר לאיש השנה משום שבאותה השנה כיהן כשליט ברית המועצות ופיקח על חתימת הסכם אי-התקפה בין ברית המועצות לגרמניה הנאצית לפני שברית המועצות פלשה יחד עם גרמניה הנאצית לפולין.
		
		
		
		
		


=== שחקנים / אנשי בידור ===

		
		
		


=== יוצרי סרטים ===

וולט דיסני
אלפרד היצ'קוק
פריץ לאנג
ג'ון פורד
ססיל ב. דה-מיל
פרנק קפרה
ז'אן רנואר
ארנסט לוביטש
ויליאם ויילר
הווארד הוקס
ויקטור פלמינג
ג'ורג' קיוקור
מייקל קורטיז
יוזף פון שטרנברג


=== מדענים ===


=== סופרים ===


=== ספורטאים ===


=== אמנים משפיעים ===


==== ציירים ופסלים בולטים ====


==== צלמים בולטים ====
מאן ריי
דורותיאה לאנג
אנסל אדמס
לואיס היין
ווקר אוונס
אדוארד וסטון
אדוארד סטייכן
גורדון פארקס
קארל ואן וכטן
מרגרט ברק-וייט


=== פושעים ===

פושעים בולטים של תקופת השפל הגדול:

אל קפונה
בוני וקלייד
ג'ון דילינג'ר
בייבי פייס נלסון
משין גאן קלי
אמא בארקר


== אירועים משמעותיים בתנועה הציונית ==
5 בינואר 1930: מפא"י – המפלגה מוקמת על ידי איחוד התנועות אחדות העבודה והפועל הצעיר.
20 באוקטובר 1930: הספר הלבן השני – המסמך הבריטי מצהיר, בין השאר, על צמצום העלייה היהודית לארץ ישראל, ועל הגבלת מכירת קרקע ליהודים בישראל.
10 באפריל 1931: האצ"ל – הארגון נוסד בירושלים על ידי פורשים מ"ההגנה", בראשות אברהם תהומי, בדרישה לפעולה נחרצת נגד התוקפנות הערבית.
28 במרץ 1932: המכביה – מתקיימת לראשונה בהשתתפות 390 ספורטאים מ-27 מדינות.
30 בינואר 1933: עליית הנוער – נוסדת התנועת להעלאת ילדים יהודים ארצה, ולהכשירם לעבודה חקלאית.
16 ביוני 1933: רצח ארלוזורוב – חיים ארלוזורוב, ממנהיגי היישוב וראש המחלקה המדינית של הסוכנות היהודית, נרצח בחוף תל אביב. מבלי שידועה זהות הרוצח, הרצח מעורר האשמות בין מחנות שונים הפועלים בארץ ישראל תחת המנדט הבריטי.
29 בספטמבר 1933: דגל עברי – מונף לראשונה בעת החדשה, בידי רב החובל הארצישראלי אריה גרבנוב על אונייתו, אוניית הצי העברי הראשונה "עמנואל".
1933: תוכנית קימברלי – תחילת הדיונים בעניין תוכנית קימברלי - יוזמה להתיישבות מסיבית של יהודים בחבל קימברלי, שבצפון מדינת מערב אוסטרליה באוסטרליה.
אפריל 1936 עד אוגוסט 1939: המרד הערבי הגדול – במהלך המרד נהרגים למעלה מ-400 יהודים, כ-200 בריטים וכ-5,000 ערבים, רובם במסגרת חיסולי חשבונות ותקיפת מתנגדים. מספר קהילות יהודיות או יישובים קטנים נחרבים, גולים או מפונים, בעיקר באזורי ספר ובערים עתיקות, בעקבות ההתקפות עליהן.
1937-1938: בעקבות המרד הערבי, ועדות חקירה בריטיות כוועדת פיל וועדת וודהד ממליצות לראשונה על חלוקת ארץ ישראל המערבית למדינה יהודית וערבית.
17 במאי 1939: הספר הלבן ה-3 – פרסום המסמך הבריטי ובו הגבלות חמורות על היישוב היהודי בארץ ישראל, וייעוד הארץ למדינה אחת דו-לאומית, בה יהיה רוב ערבי.
		
		
		


== קישורים חיצוניים ==

ללא מחבר, ‏שאמורות - מאסף לענייני מדיניות משקל ומלחמה, מערכות 2, נובמבר 1939


== הערות שוליים ==