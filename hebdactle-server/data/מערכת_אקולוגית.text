מערכת אקולוגית (אקוסיסטמה) היא מערכת של תנאים ביוטיים וא-ביוטיים שמקיימים ביניהם יחסי גומלין. דוגמאות לתנאים א-ביוטיים הם טמפרטורה, לחות, קרינה וכו'. התנאים הביוטיים הם היצורים החיים המחולקים ליצרנים, צרכנים ומפרקים, המהווים את מרכיבי המערכת האקולוגית.
קיומה של מערכת אקולוגית מותנה ביציבות התנאים המקיימים אותה. שינוי של תנאי סביבה, מין שנעלם ממקום מחייתו וכן גורמים נוספים עשויים לגרום להפרת האיזון במערכת האקולוגית. מערכות אקולוגיות משתנות ואף מתמוטטות תדיר. כתוצאה מקריסת מערכות אלו נוצרות מערכות אקולוגיות חדשות, ובמקרים מסוימים ייתכן כי המערכת האקולוגית לא תתחדש.
לאדם השפעה ניכרת על מערכות אקולוגיות באזורים שונים, לעיתים אף הרסנית, אך כיום קיימת מודעות להשפעה זו וגורמים רבים מנסים לצמצם את ההשפעות ההרסניות של התרבות האנושית על מערכות אקולוגיות, מתוך הנחה שקיום מערכות אלו מועיל לאדם או מתוך תחושה של מחויבות מוסרית להגנת הסביבה.


== שירותי המערכת האקולוגית והאדם ==
מערכות אקולוגיות מספקות שירותים חיוניים לרווחת האדם. החל במחצית השנייה של המאה ה-20 השתמש ושינה האדם מערכות אלו במהירות ובאינטנסיביות יותר מאשר בכל תקופה אחרת בהיסטוריה האנושית והעמיד עצמו בתחרות מולן. המושג 'שירותי מערכת אקולוגית' הוא מושג באקולוגיה הבא לבסס ולהסביר את חשיבות המערכת האקולוגית לאדם תוך חלוקה לשלושה שירותים מרכזיים - שירותי אספקה, שירותי ויסות ושירותי תרבות.
לאתרי טבע עירוני ושמורות טבע תפקיד חשוב בשיקום, שימור וטיפוח שירותי המערכת האקולוגית.


=== שירותי אספקה ===
מזון ומים נקיים
משאבים (כדוגמת רוח)[דרושה הבהרה]
חומרי גלם (כדוגמת עץ)


=== שירותי ויסות ===
חשיבות בוויסות ובקרת אקלים ויצירת הפוגה והפחתה באיי החום העירוניים.
סיוע בניהול מי הנגר ומניעת שיטפונות כאתרי השהייה ו/ או ספיגת מים.
מוקדים המסייעים בשימור וטיפוח אוכלוסיות מאביקים החיוניים להפצת צמחים, פריחתם ומתן פרי בשטחים פתוחים, חקלאיים, גינות פרטיות וציבוריות.
חיסכון במשאבים כלכליים בניהול השטחים הפתוחים הודות להתאמת אתרים אלו בדרך כלל לתנאי האקלים והסביבה המקומיים.
הפחתת זיהום האוויר בעיר הודות ליכולת הצמחים לקלוט מזהמים.


=== שירותי תרבות ===
תוכן לפעילויות חינוך, פנאי ונופש.
הזדמנות למפגש וגיבוש קהילה.
מרחב חשוב להפגת מתחים יומיומיים ותרומה לבריאות הנפש.
עיצוב ומיצוב אופייה הייחודי של העיר על ידי שימוש במשאביה הטבעיים.


== מערכות אקולוגיות בישראל ==
ישראל התברכה במגוון אקולוגי ונופי מרשים, והמערכות האקולוגיות השונות מהוות פסיפס של עולמות טבע ייחודיים, אשר יחד מרכיבים את המגוון הביולוגי הישראלי.
ישראל מחויבת לשמר לפחות 17% משטח כל מערכת אקולוגית עד שנת 2020. חלק מהמערכות האקולוגיות מיוצגות בצורה טובה בתוך שמורות טבע מוכרזות, אך חלק מהמערכות האקולוגיות מיוצגות בצורה דלה בשמורות הטבע, ולכן עתידן מצוי בסכנה.


== ראו גם ==
אזור עמידות
כלכלה אקולוגית
כלכלה סביבתית
קיימות


== קישורים חיצוניים ==
רפי קנט ומיכל שורק, השלכות שינוי האקלים על מערכות אקולוגיות בישראל, "אקולוגיה וסביבה", גיליון 4, דצמבר 2019
הרצאה של  דפנה קריב על אקוסיסטם וחזרה לשגרה
מערכת אקולוגית, באתר אנציקלופדיה בריטניקה (באנגלית)
מערכת אקולוגית, באתר אקו-ויקי


== הערות שוליים ==