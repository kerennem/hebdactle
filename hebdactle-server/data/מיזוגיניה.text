מִיזוֹגִינְיָה (מיוונית: מיסוֹס = שנאה; גינֶה = אישה) היא שנאה או זלזול כלפי נשים, המבטאים גישה סקסיסטית לפיה נשים נחשבות לבעלות סטטוס חברתי, פוליטי וכלכלי נמוך בהשוואה לגברים. דוגמאות למיזוגיניה כוללות הטרדה מינית, אלימות נגד נשים ואלימות במשפחה, ובמקרים קיצוניים רצח נשים וטרור מיזוגיני. מיזוגניה משמשת גם כמנגנון פסיכולוגי להצדקת אפליית נשים בחברה.
מונח זה שהוטמע בפסיכולוגיה מתאר שילוב התנהגויות ותכונות אופי של נשים או גברים אשר רוחשים שנאה כלפי המין הנשי. השנאה כלפי האישה יכולה להיות מוסווית או גלויה ומתבטאת לעיתים בהתעללות נפשית ופיזית. 
ההסברים השונים להתפתחות המיזוגיניה חוזרים פעמים רבות לילדות הראשונית, לקשר בין הילד להוריו ובמיוחד לקשר עם האם. בגיל צעיר ביותר, שנתיים לערך, כאשר שלב העצמאות והניתוק של הילד/ה אינו מתבצע באופן אופטימלי, יוצר/ת הילד/ה תלות עצומה באם, ובמקביל מפתח/ת רגשות של שנאה וכעס כלפיה. השילוב של דמות כל יכולה שהוא/היא תלוי/ה בה למילוי צרכיו, מחד, ודמות היוצרת כעס כה רב, מאידך, הוא דפוס שהמיזוגיניסט/ית חוזר/ת עליו עם נשים בבגרותו. פעמים רבות יתבטאו יחסי המיזוגיניסט/ית עם נשים בצורת יחסי אהבה-שנאה.
המונח המקביל למיזוגיניה הוא מיזאנדריה, שנאת גברים. כנגד שני המושגים קיים מושג המיזנתרופיה, שנאת בני האדם ככלל.


== ראו גם ==
מיזאנדריה
מיזולוגיה
טרנסמיזוגניה
שוביניזם


== לקריאה נוספת ==
יעל שמש, "'ומוצא אני מר ממות את האשה' (קהלת ז, כו): האומנם מצויה שנאת נשים במקרא?", שנתון לחקר המקרא והמזרח הקדום יט (תשס"ט), עמ' 77–101.


== קישורים חיצוניים ==