מיני ישראל הוא פארק מיניאטורות הממוקם על כביש 424 בעמק איילון, בקרבת לטרון. הפארק משתרע על שטח של 60 דונמים: 35 דונמים של מיצג, ועוד כשני דונם של שטחי מסחר ומבני שירות, ו-20 דונם של כבישים וחניונים. באתר מוצגים דגמים של מקומות, אזורים, ובניינים שונים מהחשובים והמוכרים בישראל. רוב הדגמים שבפארק בנויים בקנה מידה אחיד - 1:25, כלומר, כל מטר במציאות הוא ארבעה סנטימטרים בדגם שבפארק.
הרעיון לפארק מיני ישראל עלה בעת ביקורו של קצין ישראלי במדורודם שבהולנד. עברו חמש שנים עד שמצא משקיעים לפארק. לפני הקמת הפארק היה צריך לעשות מחקר ארוך ואחריו החלו עבודות הבנייה.
הפארק נפתח בנובמבר 2002, ונחנך רשמית ב-7 באפריל 2003. הפארק מציג כ-385 דגמים. בפארק מבקרים כ-400,000 אורחים בשנה, הן תיירים והן אורחים מקומיים.


== מבנה הפארק ==
שבילי הפארק סלולים בצורת מגן דוד. כל אזור התחום בשבילים הוא חלק אחר בישראל ובו המבנים המצויים בו. המבנים אינם פזורים באקראיות ברחבי האתר אלא מסודרים באזורים: צפון הארץ, קו החוף, המרכז, ירושלים ודרום הארץ. הדגמים הקרובים ביותר לכניסה הם אלו של קיסריה. מימין לכניסה מצויים הדגמים של תל אביב ומשמאל לכניסה אלו של חיפה. החלקה המרוחקת ביותר מהכניסה היא חלקת ירושלים. במרכז מצויים הדגמים הכלליים ודגמי הקיבוץ.
בסך הכול יש בפארק כ-385 מודלים ומבנים. הדגמים נבנו בדיוק ובהתאמה למקור: מבנה, צבעים ודקורציה של מבנים הועתקו במדויק לאחר עבודות הכנה ותחקיר, לאחר השוואה של צילומים ותוכניות מהאתרים המציאותיים. בדגם של אצטדיון טדי, למשל, מוצגות גם דמויות מיניאטוריות בקהל, השרות שירי עידוד לשחקנים ונעות בגל אוהדים על היציעים.
העצים והצמחים שבדגמים הם צמחים ועצים אמיתיים. בפארק כ-20,000 עצי בונסאי. צמחייה נוספת פרוסה בכל רחבי הפארק ומתאימה לאופי הצמחייה של אזורי הארץ השונים. במודלים רבים משולבים מנועים, כבלים, מנורות שונות, קטעי שירה, ריקוד, תפילה, קריאות מההווי המקומי ואפקטים אחרים.
בפארק קולנוע תלת ממד בו מוקרן סרט באורך 15 דקות המציג את ארץ ישראל בתלת ממד.


=== דגמים הנמצאים בפארק ===
רשימה חלקית של אתרים שדגמיהם נמצאים בפארק, לפי סדר גאוגרפי בארץ, מצפון לדרום:

הגולן, הגליל והכרמל:
הר החרמון וחוות הרוח בהר בני רסן
מתחם נבי שועייב, ליד קרני חיטין
החומות, מסגד אל-ג'זאר וחאן אל-עומדאן, בעכו
חיפה:
המרכז הבהאי העולמי בחיפה
מדעטק ומוזיאון ההעפלה וחיל הים
נמל חיפה ובתי זיקוק הנפט
רכבל חיפה
עיריית חיפה
כנסיית הבשורה והכנסייה הסלזיאנית בנצרת
מחלבת תנובה באלון תבור
דגם שלם של המושב נהלל, תחת זכוכית משוריינת, שניתן לדרוך עליה. הדגם מאפשר למבקר לצפות בכול הבתים שביישוב ממעוף הציפור.
השרון:
תחנת הכוח אורות רבין בחדרה
ישיבת בני עקיבא כפר הרא"ה
נמל קיסריה ותיאטרון קיסריה
גוש דן:
תל אביב:
טיילת תל אביב ונמל יפו
מגדלי עזריאלי, מגדל שלום מאיר ומגדל האופרה
שדרות רוטשילד
שוק הכרמל
כיכר רבין
בנייני תרבות רבים כמו בית אהרן שלוש, בית ביאליק, בית הכנסת היכל יהודה, בית העיר תל אביב-יפו, בית העצמאות, המשכן לאמנויות הבמה ועוד
בנייני מגורים בולטים כמו "הבית המשוגע" ובית האונייה
בית מכון התקנים הישראלי
אצטדיון האתלטיקה הדר יוסף
הספארי ברמת גן
מפעל קוקה קולה בבני ברק
קניון גבעתיים
גן המדע על שם קלור, מגדל מאיץ החלקיקים על שם קופלר ובית חיים ויצמן שבמכון ויצמן למדע ברחובות
הרי יהודה ושפלת יהודה:
מערת המכפלה
קבר רחל
תחנת הלוויינים עמק האלה
יד לשריון ומנזר השתקנים בלטרון
נמל התעופה בן-גוריון
בית האח הגדול
ירושלים:
אצטדיון טדי
המבנים הבולטים בעיר העתיקה, כגון הכותל המערבי, הר הבית כולו, בית כנסת החורבה, שער שכם ומגדל דוד
מבנים סמוכים לעיר העתיקה: מוזיאון רוקפלר, כנסיית הדורמיציון שעל הר ציון, וכנסיות וקברים שונים על הר הזיתים
טחנת הרוח במשכנות שאננים, ימק"א ירושלים ומלון המלך דוד, המצויים בקרבת מקום זה לזה
היכל שלמה ובית הכנסת הגדול בירושלים
הכנסת, בניין בית המשפט העליון והיכל הספר, בגבעת רם ומנזר המצלבה, לרגלי גבעת רם
הנגב, בקעת הירדן והערבה:
מצדה (עם שחזור של ארמונות הורדוס ועם מינייטורה של צוות צילום שכביכול מצלם שם סרט קולנוע)
אנדרטת חטיבת הנגב, באר אברהם ובית הספר לילדי הבדואים (פארק קרסו למדע) בבאר שבע
אנדרטת מרדכי אנילביץ', קיבוץ יד מרדכי
מאהל בדואי
מכתש רמון, גן לאומי קבר בן-גוריון ובה"ד 1 בסביבות שדה בוקר
המצפה התת-ימי ומלון דן באילת


== גלריה ==

		
		
		
		
		


== ראו גם ==
פארק ארץ ישראל


== קישורים חיצוניים ==

 אתר האינטרנט הרשמי של מיני ישראל
"צפו: סיור מיוחד בפארק "מיני ישראל", באתר ישראל היום, 1 בנובמבר 2020


== הערות שוליים ==