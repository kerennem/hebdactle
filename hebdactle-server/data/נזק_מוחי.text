נזק מוחי הוא מצב פתולוגי של התנוונות או הרס של רקמת תאי עצב במוח. נזק מוחי גורם להפרעה במערכת העצבים.


== סוגים ==
מכלול הנזקים המוחיים מתחלק לשתי קבוצות:

נזק היפוקסי (או אנוקסי) הוא נזק מוחי הנגרם בעקבות מחסור באספקת חמצן למוח.
נזק כרוני מאפיין חולה השרוי בנזק מוחי מתמשך (יותר משלושה חודשים) כתוצאה ממצבים שונים.


== גורמים ==
מכלול הגורמים לנזק מוחי (נרכשים או מולדים) הוא רב. מומים, מחלות ופציעות שונות, הפוגעות ברקמת המוח או שמובילות לפגיעה ברקמת המוח, הם חלק מהגורמים היכולים להוביל לנזק מוחי. היפוקסיה מתמשכת היא גורם ישיר שכיח. פציעת טראומה שיכולה להוביל להיפוקסיה מתמשכת היא גורם עקיף לנזק מוחי. להלן כמה מן הגורמים לנזק מוחי:

פגיעה מוחית טראומתית (TBI)
טראומה
שבץ מוחי
זיהום
מחלה עצבית
מפרצת
נזק יאטרוגני


== תסמינים וסימנים ==
בנזק מוחי נפגעת רקמה במערכת העצבים המרכזית. פגיעה זו מובילה ללקות ומכאן מכלול הסימנים והתסמינים הוא רחב. ביטוי הלקות משתנה בהתאם לחומרת הפגיעה. הופעתם של התסמינים והסימנים עשויה להיות איטית או מיידית בהתאם למשך הפגיעה. להלן כמה מן התסמינים והתסמינים לנזק מוחי:

הזיות
סחרחורות
הפרעת אישיות
פיגור
נכות
תרדמת


== טיפול ==
אופן הטיפול באדם עם נזק מוחי משתנה בהתאם לפגיעה, אם כי לא כל המקרים הם הפיכים וברי טיפול. התייחסות מוקדמת למצב החולה, עשויה למזער את חומרת הפגיעה ולכן איבחון מוקדם ונכון של מקור הפגיעה הוא קריטי ועשוי למנוע סיבוכים והחמרה במצב החולה. בפגיעה מוחית טראומתית מירב המאמצים נסוב סביב העשרת חמצן, איזון לחץ דם ובמקרים מסוימים הסרת הגורם הפוגע או ניקוז נוזלים מהאזור הנפגע וכך גם בפגיעות הגורמות לנזק מוחי כגון התפוצצות כלי דם במוח (כתוצאה מלחץ דם גבוה), שבץ וכו'. במקרים של מחלות זיהומיות של מערכת העצבים, הטיפול הוא תרופתי.


=== החלמה ===
כיום עומדים אמצעי טיפול מגוונים ורבים העשויים לשפר את מצב החולה. להלן חלק מאופני הטיפול הקיימים:

שתלים עצביים בקליפת המוח הם חלופה לגירויים עצביים (לדוגמה שתל לגירוי עצב הראיה, גירוי עצב הואגוס).
"קוצב מוחי" (Brain pacemakers) הם שתלים לטיפול בנזק מוחי מתמשך הנגרם בעקבות אפילפסיה ומחלת פרקינסון.
מניטול היא תרופה המסיעת בהורדת נפיחות ולחץ תוך-גולגולתי. התרופה מסיעת לחולים שסבלו משבץ או פגיעה טראומתית.
שיקום נוירופסיכולוגי מתמקד בשיקום קוגניטיבי מעשי
פסיכותרפיה


== ראו גם ==
נוירוגנזה
פגיעה מוחית אקסונלית דיפוזית


== קישורים חיצוניים ==

 איתי אילנאי, "משאירים אותנו באוויר", באתר "ידיעות אחרונות", 16 במרץ 2019


== הערות שוליים ==