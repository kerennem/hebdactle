ג'ון ברדין (באנגלית: John Bardeen‏; 23 במאי 1908 – 30 בינואר 1991) היה פיזיקאי אמריקאי, וחתן שני פרסי נובל בפיזיקה, לשנים 1956 ו-1972.


== חייו ==
נולד במדיסון שבוויסקונסין. אביו היה פרופסור באוניברסיטת ויסקונסין–מדיסון. כישוריו המתמטיים התגלו כבר בגיל צעיר. בשנת 1923 החל את לימודיו באוניברסיטת ויסקונסין–מדיסון ובה למד עד 1928. באותה התקופה לימדו באוניברסיטה זו כמרצי-חוץ פיזיקאים ידועים כפול דיראק, וורנר הייזנברג וארנולד זומרפלד.
עם סיום הלימודים החל את העבודה בחברת Gulf Oil בפיטסבורג. אחרי מספר שנים החל בלימודים מתקדמים באוניברסיטת פרינסטון בה התמחה בפיזיקה בהנחיית יוג'ין ויגנר, חתן פרס נובל לשנת 1963. את לימודי הדוקטורט סיים בשנת 1938. 
בזמן מלחמת העולם השנייה עבד במעבדת הצי ועל אף שהוזמן להשתתף בפרויקט מנהטן סירב להצעה.


== המצאת הטרנזיסטור ==
בשנת 1945 החל ברדין לעבוד במעבדות בל ניו ג'רזי. ב-23 בדצמבר 1947 בנו ברדין, וולטר בראטיין וויליאם שוקלי את הטרנזיסטור הראשון. על הישג זה ועל מחקריהם במוליכים למחצה קיבלו פרס נובל לפיזיקה בשנת 1956. הטרנזיסטור היה קטן פי 50 משפופרת הריק, שאותה הוא החליף במכשירי רדיו וטלוויזיה, ובהמשך במחשבים ובמכשירים אחרים.
בשנת 1951 עבר לעבוד באוניברסיטת אילינוי. אחד מתלמידיו היה ניק הולוניאק, ממציא דיודה פולטת אור. ברדין לימד באוניברסיטה זו עד לשנת 1975.
בזמן עבודתו באוניברסיטה הוא עבד על תורת מוליכות על ביחד עם רוברט שריפר ולאון קופר. על הפיתוח המשותף של התאוריה של מוליכות על הקרויה תאוריית ה-BCS זכו השלושה בפרס נובל בשנת 1972. 
עבד כיועץ בחברת זירוקס ותרם רבות לפיתוח זירוקס פארק בקליפורניה.


== קישורים חיצוניים ==

 אתר האינטרנט הרשמי של ג'ון ברדין (באנגלית)
ג'ון ברדין, באתר פרס נובל (באנגלית)
ג'ון ברדין, באתר פרויקט הגנאלוגיה במתמטיקה
ג'ון ברדין, באתר dblp
איתי נבו, האיש ששינה את המאה העשרים, במדור "היום לפני במדע" באתר של מכון דוידסון לחינוך מדעי, 23 במאי 2018
ג'ון ברדין, באתר אנציקלופדיה בריטניקה (באנגלית)
ג'ון ברדין, באתר "Find a Grave" (באנגלית)