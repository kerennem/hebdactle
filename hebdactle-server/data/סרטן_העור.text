סרטן עור הוא סוג של סרטן המתבטא בגידולים ממאירים על פני העור (התרבות בלתי מבוקרת של תאי עור). בין הגורמים העיקריים לסרטן עור הוא חשיפה לאור השמש - קרינת UV - ללא הגנה, בעיקר אצל אנשים בעלי עור בהיר.
קיימים שלושה סוגים נפוצים של סרטן העור - הקרצינומה של תאי הבסיס, הקרצינומה של תאי הקשקש ומלנומה המוגדרת כסרטן העור החמור והקטלני ביותר.
שלושת סוגי סרטן העור נמצאים בעלייה מבחינת שכיחות הופעתם. העלייה המתמדת בשכיחות נובעת בעיקר מחשיפה מופרזת לקרינת השמש, דלדול שכבת האוזון, שימוש במתקני שיזוף מלאכותיים וחשיפת העור לגורמים מזיקים כדוגמת: זיהום אוויר ועשן סיגריות. באמצעות הגנה מפני גורמים אלו, גילוי עצמי מוקדם ובאמצעות טיפול רפואי ניתן להימנע מסרטן העור.


== סוגים שונים של סרטן העור ==


=== מלנומה ===
מלנומה היא סרטן העור הקטלני ביותר. ישראל היא אחת מן המדינות בהן שיעור היארעות המלנומה הוא מהגבוהים בעולם (אחרי אוסטרליה וניו זילנד). בישראל מאובחנים מדי שנה למעלה מ-1,300 חולים, כאשר אבחון מוקדם יסתיים קרוב לוודאי בריפוי מלא. לעומת זאת, גילוי מאוחר של מלנומה עשוי להיות קטלני. מקרי המלנומה מורכבים מצבעים שונים של גוני חום עד שחור. קיימים מקרים בודדים בהם צבע המלנומה הוא ורוד או אדום. מלנומה מסוג זה נוטה להיות אגרסיבית. הסימפטומים העיקריים של מלנומה ממאירה הם: שינוי בגודל (שומות בגודל 5 מילימטר ומעלה), צורה (שומות שאינן סימטריות), צבע או גובה השומה (בליטת השומה מעל העור).


=== קרצינומה של תאי קשקש ===
קרצינומה של תאי קשקש (באנגלית: Squamous cell carcinoma או SCC) הוא סוג של סרטן המתפתח בשכבת האפיתל של העור או ברקמות הריריות השונות של הגוף. רוב הגידולים של תאי קשקש נוצרים על העור, צוואר הרחם והגרון. לעיתים רחוקות מתפשט סרטן זה לבלוטות הלימפה או לאיברים שונים. סרטן זה מסוכן, אך במידה פחותה ממלנומה.


=== קרצינומה של תאי בסיס ===
קרצינומה של תאי בסיס הוא סוג הסרטן השכיח יותר מבין מקרי סרטן העור ומהווה כ-95% מן המקרים. הגידול מתפתח באיטיות באזורים חשופים לשמש כדוגמת: העור וכתפיים. לעיתים ניתן לראות כלי דם בתוך הגידול. באמצעות טיפול נכון ניתן למנוע סרטן זה.


=== סרקומת קפושי ===
סרקומת קפושי (באנגלית: Kaposi's Sarcoma) הופעת כתמים מחוספסים בצבע אדום או חום באזורי העור החשופים לשמש. במקרים מסוימים עלולים כתמים אלו הפוך לסרטן עור מסוג קרצינומה של תאי קשקש. סוג סרטן זה אופייני באוכלוסיות הסובלות מדיכוי המערכת החיסונית (כולל בעיקר חולי איידס ומושתלי איברים).

		
		
		


== מניעה ==
אין צורך להפסיק להיחשף לשמש, אך באמצעות מספר פעולות פשוטות ניתן להקטין משמעותית את הסיכוי לחלות בסרטן העור:

צל - בשעות הבוקר ועד לשעות הצהריים חשוב להגביל את זמן השהייה תחת קרני השמש הישירות ולחפש צל.
קרם הגנה - הדרך היעילה והמומלצת כדי למנוע מלנומה. קרם הגנה עם מקדם SPF 15 ואף יותר יסייעו להגנה מפני קרני UV על חלקי העור החשופים לשמש.
ביגוד ארוך וחבישת כובע - מומלץ ללבוש בגדים ארוכים כאשר אתם שוהים בחוץ. בגדים מספקים רמות שונות של הגנה מפני UV. חולצות בעלי שרוולים ארוכים ומכנסיים ארוכים מכסים את רוב העור ומאפשרים הגנה טובה. צבעים כהים ואריגה צפופה ישפרו באופן ניכר את ההגנה.חבישת כובע בעל שוליים רחבים תצמצם חשיפת אזורים שונים לקרני השמש כדוגמת: מצח, אוזניים, אף וצוואר.


== אבחון וגילוי מוקדם ==
אבחון וטיפול מוקדמים מאפשרים סיכויי ריפוי גבוהים, ולכן מומלץ לבדוק את העור באופן עצמי פעם בחודש. את הבדיקה חשוב לבצע בחדר מואר היטב ולהיעזר במראה. קיימים אזורים שונים אותם בעייתי לראות (כדוגמת הגב והקרקפת) וכדי לבחון אותם כדאי להסתייע באדם קרוב. 
כאשר בודקים את העור חשוב להבחין וללמוד צורות וצבעים של נמשים, שומות וסימנים חריגים על העור. כאשר יאובחנו בבדיקות הבאות יש לשים לב לשינויים בהם. בין הסימנים מעוררי החשד: הופעת נקודת חן חדשה (כתם שטוח או גבשושית) ההולכת וגדלה בהתמדה, שינוי בגודל בצבע ובצורה של שומה או של נקודת חן קיימת, פצע שלא נרפא. אם סימנים אלה מופיעים, יש לגשת לבדיקה של רופא עור.


== טיפול ==
הטיפול תלוי במספר גורמים: סוג הסרטן, מיקומו של הסרטן, גיל החולה, ואם הסרטן הוא ראשוני או חוזר. עבור קרצינומה של תאי בסיס באדם צעיר, ניתוח מוס או CCPDMA מהווה פתרון מצוין. במקרה שונה כאשר מדובר בקשיש תשוש עם בעיות רפואיות מרובות ומורכבת, הסובל מקרצינומה של תאי בסיס של האף עלול להזדקק לטיפול טיפול (שיעור ריפוי נמוך במקצת) או ללא טיפול כלל. עבור קרצינומה שטחית של התאים הבזליים ניתן לטפל באמצעות כימותרפיה מקומית. 
באופן כללי, סרטן עור מסוג מלנומה מגיב בצורה פסיבית יחסית לשימוש בקרינה או כימותרפיה. כאשר מאובחן נגע כמלנומה יהיה צורך בכריתה מקומית נרחבת. המנתח מסיר חלק קטן מהרקמות שנראות תקינות באזור אשר מקיף את הגידול. באמצעות פעולה זו מבטיח המנתח כי לא נותרו תאים סרטניים. אם המלנומה דקה יותר מ-1 מ"מ יהיה צורך להסיר 1 ס"מ של עור בריא.
כאשר מדובר במקרה סרטן בעל סיכון נמוך ניתן לטפל באמצעות: הקרנות חיצונית או ברכיתרפיה, כימותרפיה מקומית, וקריותרפיה (הקפאת הסרטן). באמצעות שיטות טיפול אלו לטפל באופן יעיל בסרטן העור. קיימים שיטות נוספות (כדוגמת: טיפול פוטודינמי) אשר יעילותם נחקרת בהקשר לקרצינומה של תאי בסיס וקרצינומה של תאי קשקש. 
ניתוח מוס (Mohs' micrographic surgery), טכניקה המשמשת להסרת הרקמה הסרטנית באופן היעיל ביותר. כלומר, הרקמה מוסרת ומיד נבדק האם הגידול הוסר באופן מוחלט. באמצעות ניתוח זה ניתן לספק תוצאות קוסמטיות אידיאליות. הניתוח אפקטיבי במיוחד כאשר באזור עור עודף מוגבל, כדוגמת עור הפנים. שיעורי הריפוי הם שווי ערך לכריתה רחבה. על מנת לבצע טכניקה זו יש צורך בהכשרה מיוחדת. במקרה והסרטן שלח גרורות ייתכן ותידרש פעולה כירורגית נוספת או כימותרפיה.


== קישורים חיצוניים ==

ריכוז מחקרים בנושא סרטן העור באתר מחקרים
סרטן העור - מאתר מרכז רפואי הדסה
שמואל גבעון, כל מה שבאמת חשוב לדעת על סרטן העור, באתר של "שירותי בריאות כללית", 11 במאי 2011
אסי לוי, כיצד נראים כתמי העור הנפוצים שעלולים להיות סרטניים, באתר הארץ, 3 בפברואר 2015
ד"ר אהוד מילר, תסמינים לסרטן העור
ארנון כהן, סרטן העור: 14 מיתוסים מסוכנים, באתר של שירותי בריאות כללית, 8 ביוני 2017
Skin Caner | Video, Check123
סרטן העור - מידע רפואי, באתר מכבי שירותי בריאות
סרטן העור, באתר אנציקלופדיה בריטניקה (באנגלית)


== הערות שוליים ==