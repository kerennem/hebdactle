שפם הוא שיער הפנים שנמצא מעל לשפה העליונה, ומתחת לאף. בעל שיער באזור זה הוא בעל שפם. עם זאת נהוג לכנות בתיאור 'בעל שפם' אדם שמגלח את שיער הפנים אך לא את אזור השפם. אדם בעל שפם שיש לו שיער פנים נוסף מכונה "בעל זקן". 
הסיבות לגידול שפם מגוונות. בחלק מהמקרים מדובר בעניין אסתטי. במקרים אחרים מדובר בעניין תרבותי. חלק מן הפסיכולוגים טוענים שגידול זקן ושפם נובע מסיבות פסיכולוגיות, כגון רצון להסתרה של חלק מהפנים[דרוש מקור].
קצינים באנגליה החלו לגדל שפם משום שלא יכלו לגדל זקן בזמן מלחמה, והשפם שימש כתחליף לזקן כסמל לגבריות.
שפם "מטופח" הוא שפם שבעליו מקדיש לו זמן ומאמצים. הטיפוח מתבטא בעיקר בגזימה שיטתית ומדויקת של גבולות השפם. כמו כן יש שמנים וקרמים שמריחתם על גבי השפם מעשירה את מראהו ומקנה לו ברק. שפם "דק" הוא שפם שנוצר על ידי השארת החלק הצמוד לשפה העליונה וגילוח החלק הקרוב לאף. שפם זה נחשב לפחות גברי לעומת שפם רגיל[דרוש מקור]. 
שפם אצל נשים נחשב בתרבויות רבות לחיסרון אסתטי. נשים בעלות שפם מנסות בדרך כלל להיפטר ממנו בשיטות מגוונות. הסרת שפם אצל קוסמטיקאית נחשבת לטיפול שגרתי.


== סוגי שפמים ==
שפמים שונים נבדלים זה מזה בסגנון הגילוח ובעיצובו.

שפם עפרון
שפם מכחול
שפם כידון
שפם גנרי
שפם מברשת שיניים


== בישראל ==
בקרב האוכלוסייה היהודית החילונית בישראל גידול שפם איננו אופנתי כיום והיה נפוץ יותר בעבר, בייחוד בקיבוצים. בשנים האחרונות חזרה הפופולריות של השפם בקרב הקהילה ההיפסטרית. בקרב האוכלוסייה היהודית הדתית מקובל יותר לגדל זקן מלא. בעבר התירו פקודות מטכ"ל לחיילים לגדל שפם מבלי להזדקק לאישור מיוחד. לפקודה זו היה סייג, שאיפשר למפקד להורות לפקודו לגלח את שפמו אם הדבר איננו הולם את הופעתו הצבאית. כיום נדרשים החיילים לקבלת אישור לגידול שפם.עם זאת,מהווה השפם את אחד מסימני ההיכר של נגד המשמעת בתרבות הישראלית.
בקרב האוכלוסייה הציונית דתית בישראל גידול שפם היווה סממן אופנתי בשנות השמונים והתשעים. בעל שפם קיבל את הכינוי החברתי "מזרוחניק".
גידול שפם נפוץ יותר בקרב ערביי ישראל, אם כי בקרב מוסלמים אדוקים נהוג דווקא לגדל זקן ולגלח את השפם.


== ראו גם ==
שפם - מונח דומה של מספר בעלי חיים
שפם מזויף
גילוח
מובמבר


== קישורים חיצוניים ==
אלכס ויליאמס, הניו יורק טיימס, למה המראה המשופם לעולם לא יחזור לאופנה?, באתר הארץ, 1 בדצמבר 2014
נועה מנהיים, דרך ארוכה ומסולסלת: ההיסטוריה השעירה של השפם, באתר הארץ, 22 בנובמבר 2017
 סהר שלו, איריס ליפשיץ־קליגר, נעם ברקן, שולף שפם מהכובע, באתר "ידיעות אחרונות", 25 במרץ 2018
גידול שפם לקידום בריאות הגבר – הרצאה מאתר TED 
שפם, באתר אנציקלופדיה בריטניקה (באנגלית)


== הערות שוליים ==