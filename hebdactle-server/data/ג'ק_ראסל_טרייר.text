ג'ק ראסל טרייר (באנגלית: Jack Russell Terrier) הוא גזע של כלב הבית. מספר הגזע שלו הוא #345. גזע כלבים קטנים, ידידותיים וקלים לאילוף. לבנים ברובם, בעלי שלושה סוגי פרווה (זיפי, שבורה וחלק), סוג הפרווה משתנה מכלב לכלב. כלב נמרץ, אוהב לשחק, אמיץ וקשוח.


== מקור והיסטוריית הגזע ==
הג'ק ראסל טרייר נקרא על שם הכומר ג'ון ראסל (1795-1883), מפתח הגזע, שבנוסף לפעילותו בכנסייה, עסק בציד. מטרתו של ג'ון ראסל הייתה ליצור כלב קטן ואסרטיבי, לצורך ציד שועלים. תהליך הפיתוח התרחש בדבונשייר (Devonshire) שבאנגליה במחצית השנייה של המאה ה-19. הכלב הקטן והלוחמני הזה שימש באותה תקופה באמת כעוזר לציד חיות קטנות ובעיקר שועלים, כאשר תפקידו העיקרי היה לחפור בורות מחוץ למערות השועלים ולטמון בהם פיתיונות. מרביעים שונים התלהבו ממוסר העבודה הגבוה של הג'קים והרביעו את הגזע עם כלבים שונים, מה שיצר כיום גזע מגוון ונרחב של טריירים. אף על פי שיש שני גזעים שנקראים לעיתים קרובות "ג'ק ראסל", נהוג להבחין בין שני סוגים של הגזע: פארסון ראסל טרייר וג'ק ראסל טרייר.


== נתונים, מאפיינים ויכולות ==
לג'ק ראסל טרייר רגליים קצרות יחסית ובשילוב חזה צר, והדבר מקנה לו יתרון בציד שועלים ומכרסמים כגון חולדות מתחת לפני השטח. חוש ריח מצוין ורגליים חזקות, מספקים לכלב קצב ריצה כמו של כלבי הציד. בשל כך, לעיתים משמש הג׳ק ראסל טרייר ככלב  משטרתי. ג'ק ראסל הוא נועז וחסר פחד, כלב חכם ואינטליגנטי, נמרץ ואוהב. טוב עם ילדים אך חשוב שהילד לא יתגרה בו שכן אם הג'ק לא מרגיש בטוח לגמרי, הוא עלול להתגונן ולהתפרע.
מגיע לגובה של כ-25 עד 30 ס"מ ולמשקל ממוצע של כ-7 ק"ג. לכלב אוזניים כפתורים או נפולות, רגליים שלא הסתובבו פנימה ולא החוצה, עיניים שקדיות.


== אילוף ==
הג'ק ראסל טרייר ידוע בתור כלב שאם תתנו לו אצבע, הוא ירצה את כל היד, על כן חשוב ביותר שבעלי הכלב יהיו המנהיגים שלו וילמדו אותו את מקומו. לג'קים מוסר עבודה גבוה מאוד והם עובדים על מנת לעבוד. הם גזע כלבים קל, נוח ומתאים לאילוף, צייתן, כל עוד האימונים נוקשים ועקביים. הג'ק ראסל ידוע בכישוריו לבצע פעלולים ועל כן גזע זה מככב בתוכניות טלוויזיה וסרטים. חשוב להיות מנהיג עבור הכלב ולתת לו חוקים ברורים לגבי מה מותר ומה אסור, אחרת הוא עלול להיות לא מחונך, להפגין שליטה, ולפתח בעיות התנהגות כמו התפרעויות, נזק, נביחות בלתי פוסקות ועלול לתקוף כלבים אחרים. על כן חובה להיות נוקשים, עקביים וקשוחים. כלבים אלה חופרים, מטפסים וקופצים ולא רצוי לשחרר אותם מן הרצועה אלא אם כן הם מאולפים מאד.


== מחלות נפוצות וטיפול ==
גזע זה רגיש לבעיית רגליים בה פיקות הברכיים יוצאות ממקומן. כמו כן, הראסלים ידועים במחלות גנטיות בעיניים, חירשות ובעיית ירכיים הנפוצה אצל כלבים קטנים בשם לג-פרתס. תוחלת החיים הממוצעת של גזע זה עומדת על 15 שנים ולעיתים יותר.


== גידול ==
ניתן לגדל את הג'ק ראסל טרייר בדירה או בית, כל עוד הוא מקבל הרבה שעות ריצה והתעמלות. יש להוציאו לטיולים ארוכים ואם יש לו מרחב לרוץ בו משוחרר, הוא יהיה בשיאו. ג'קים אוהבים לחפור ולטפס, מה שאומר שאם משחררים אותו, רצוי לתחום את המקום כנדרש. ללא ספורט וריצה, כלבים אלו יכולים להפוך רעשניים ובעליהם יכולים לצפות לניסיונות רבים להשגת תשומת לב ומשחקי מלחמה כשהם מגיעים הביתה.


== ראו גם ==
טריירים
קבוצות הפדרציה הבינלאומית לכלבנות
הפדרציה הבינלאומית לכלבנות
מספור גזעי הכלבים על פי הפדרציה הבינלאומית לכלבנות
גזעי כלבים
סוגי כלבים
כלב הבית


== קישורים חיצוניים ==

 אתר האינטרנט הרשמי של ג'ק ראסל טרייר
ג'ק ראסל טרייר, באתר אנציקלופדיה בריטניקה (באנגלית)