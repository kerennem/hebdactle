אנצפליטיס (Encephalitis; בעברית: דלקת המוח) היא דלקת חריפה של המוח. אנצפליטיס המשולב עם מנינגיטיס קרוי מנינגו-אנצפליטיס.


== גורמים ==
ויראלי – אנצפליטיס ויראלי מתרחש כתוצאה ממעורבות של וירוסים, או באופן ישיר, או כהתפרצות לטנטית לאחר שהאדם הודבק בעבר בווירוס. הווירוס המקושר ביותר לאנצפליטיס ויראלי הוא הרפס סוג I, אולם קיימים וירוסים נוספים העלולים לגרום לכך, דוגמת נגיפי משפחת ה- Flaviviruses; וירוס קדחת מערב הנילוס ועוד.
אנצפליטיס מתווכת חיסונית (Immune mediated encephalomyelitis) – הוא מצב שמופיע לאחר זיהומים ויראליים כגון שפעת, חצבת, או אבעבועות רוח וקשה להבדילו מאנצפליטיס ויראלית. במצב זה יש פגיעה נוירולוגית פרוגרסיבית מספר ימים לאחר הזיהום, אך הפגיעה יכולה להתחיל גם סימולטנית (תוך כדי המחלה) וגם מספר שבועות לאחר הזיהום. הפגיעה נובעת מתהליך בו מתבצעת דה-מייאלינזציה (הרס של שכבות המייאלין) שעלולה לפגוע קשות בגזע המח. בניקור מותני יש ריבוי של לימפוציטים ועליית חלבון קלה.
חיידקי או אחר – אנצפליטיס עלול להיגרם כתוצאה מזיהום חיידקי, כגון מנינגיטיס חיידקי אשר התפשט באופן ישיר למוח, או כסיבוך של זיהום חיידקי ממקור אחר בגוף. טפילים, כגון Toxoplasma gondii,‏ Plasmodium falciparum ו-Naegleria fowleri יכולים לגרום לאנצפליטיס, במיוחד אצל אנשים שמערכת החיסון שלהם חלשה יותר.


== תסמינים ==
התסמינים העיקריים של אנצפליטיס כוללים כאב ראש, חום, בלבול ועייפות. סימנים מתקדמים וחמורים יותר כוללים פרכוסים או התכווצויות, רעד, הזיות ובעיות זיכרון. 
בקרב ילדים, בפרט תינוקות, התסמינים הנפוצים הם עצבנות הכוללת חוסר תיאבון וחום. אנשים מבוגרים עם אנצפליטיס מדגימים תמונה קלינית של חום, כאבי ראש, בלבול ולעיתים פרכוסים.


== אבחון ==
בבדיקה נוירולוגית ניתן להבחין לעיתים בכך שהחולה שרוי במצב של בלבול. נוכחות של קשיון עורף בבדיקה יכולה לרמז על מעורבות של קרומי המוח כגון מנינגיטיס או מנינגו-אנצפליטיס. אבחון הפתוגן אשר גרם למחלה נעשה באמצעות ניקור מותני.


== ראו גם ==
דלקת מוח מקרציות


== קישורים חיצוניים ==

דלקת המוח, באתר אנציקלופדיה בריטניקה (באנגלית)