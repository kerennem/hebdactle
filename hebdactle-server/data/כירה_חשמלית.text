כירה חשמלית (ברבים: כיריים חשמליות, מכונה גם פלטה) היא כלי הנמצא בדרך כלל במטבח, בדומה לכירה, אלא שכאן החימום נעשה באמצעות חשמל שמחמם משטח, על פי רוב עשוי מחומר קרמי. ההספק החשמלי של כיריים ביתיות נע בתחום של 800 - 5,000 ואט, ובכך הן עשויות להוות את אחד המכשירים בעלי צריכת החשמל הגבוהה ביותר בבית מגורים.


== סוגי כירה חשמלית ==
כיריים חשמליות נבדלות זו מזו בשני חלקיהן העיקריים: אלמנט החימום והמשטח. הבדל נוסף הוא אופן החיבור לחשמל: חד, או תלת, מופעי (פאזי). בכיריים חשמליות הראשונות, לא היה קיים משטח אלא הגוף המחומם היה מונח ישירות על גוף חימום הבנוי בצורת ספירלה שטוחה. מאוחר יותר הופרדו גופי החימום מהמשטח שהיה עשוי מחומר מתכתי. כיום, ניתן למצוא שילובים של מספר אלמנטי חימום ומשטחים. אלמנטי חימום הקיימים היום הם:

רדיאן - גוף חימום העשוי סליל מתכתי ממתכת עמידה לטמפרטורות גבוהות, בדומה לסליל של נורת ליבון. גרסאות מתקדמות של הרדיאן מכונות גם "היי לייט".
הלוגן - נורת הלוגן בהספק גבוה.
אינדוקציה - החימום מתבצע ישירות בסיר על ידי חימום השראתי. שיטה זו משאירה את המשטח עליו מונח הסיר קר בכל עת, אך נדרשים סירים מיוחדים לבישול.המשטחים הקיימים היום ממגוון חומרים, העיקריים שבהם הם זכוכית קרמית, זכוכית מחוסמת וחומרים קרמיים נוספים.
גופי החימום בכיריים יכולים להיות מסודרים, ומוזנים, בחיבור חשמלי תלת מופעי. חיבור כזה מאפשר הספק כולל גבוה יותר. אך הוא מצריך התקנה של רשת חשמל אשר נפוצה פחות ביחידות מגורים. לפיכך קימים גם כיריים חשמליים המוזנות מרשת חשמל חד מופעית.


== הבדלים עיקריים בין כירה חשמלית לכירת גז ==

בעבר, ההבדל העיקרי היה כי המשטח הקרמי מתחמם לאט יחסית לכירת גז אך גם מתקרר לאט יותר ואפשר להמשיך לבשל עליו גם לאחר כיבוי הלהבה. כיום, עם הגיוון הרב בשיטות החימום החשמליים וכן במבערי הגז, ההשוואה אינה כללית אלא ספציפית לכל סוג כירה חשמלית ומבער גז. יחד עם זאת, ישנם מספר הבדלים ברורים, הנובעים משיטת החימום: גוף חימום חשמלי מול להבת גז.

בניית המערכת - החלטה על שימוש ייחודי בכיריים חשמליות מייתר התקנת מערכות גז בישול על כל הכרוך בהן
צורת שימוש - לכיריים חשמליות מודרנית אפשרויות בקרה רבות כגון שליטה בטמפרטורה, קוצב זמן, תכנות מחזורי בישול ועוד.
בטיחות - השימוש בכיריים חשמליות בטוח יותר משימוש בכיריים גז.
תחזוקה - כיריים חשמליות מודרניות מעוצבות כך שתחזוקתן, בעיקר בכל הקשור לניקוי, קלה מאוד.
לרוב הכיריים החשמליות מגבלה של שימוש בכלים בעלי תחתית שטוחה לחלוטין. שימוש בכלים עם תחתית שאינה שטוחה מפחית משמעותית את יעילותן.


== ראו גם ==
פלטת שבת


== קישורים חיצוניים ==

יעל חן, כיריים אינדוקציה: יתרונות, חסרונות ומה צפוי לגז? אתר וואלה! NEWS, ‏9.1.2012