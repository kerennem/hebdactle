הנהר הצהוב (בסינית: 黃河 (מידע • עזרה); בפין-יין: Huang he; הגייה: חואנג חה) הוא הנהר השישי באורכו בעולם, והשני באורכו מבין נהרות סין.
אורך הנהר הוא 5,464 ק"מ, והוא זורם מהרי באיינקאלה שבמערב סין, לים בוהאי, שלוחה של הים הצהוב. הנהר שינה את מסלול זרימתו בחלק התחתון מספר פעמים, ובתצלומים מהאוויר ניתן לראות אפיקים שכבר אינם בשימוש; בחלק העליון חצב הנהר מספר קניונים, ובחורף חלקו העליון קופא לחלוטין או שנוצרים בו קרחונים.
הנהר קיבל את שמו בגלל צבע מי הסחף של אדמת הלס הממלאים תמידית את חלקו התחתון ונותנים למים גוון צהבהב.


== סחף ויצירת הדלתה ==
אדמות הלס דרכן זורם הנהר הן קלות ונסחפות בקלות, לכן כמות הסחופת במימי הנהר גדולה. בחלקו הרדוד יותר הוא נמנה עם הנהרות הבוציים בעולם, והמים שבו עכורים מאד.
בשפכו הנהר יוצר דלתה גדולה, אליה הוא סוחף כמיליארד וחצי טון של סחופת בשנה. כתוצאה מכך הדלתה היא דינאמית ומתרחבת כל הזמן.
בשל שיטפונותיו ההרסניים, זכה הנהר לכינוי "יגונה של סין". ההתמודדות עם השיטפונות דרשה פעילות מרוכזת, ולכן (כפי שהיה במצרים של הנילוס ובתרבות עמק האינדוס) התפתח לאורך אפיק הנהר שלטון ריכוזי כבר בשלבים מוקדמים מאוד של ההיסטוריה האנושית.


== חלקי הנהר ==
לנהר ארבעה חלקים, וכל חלק מתאפיין בסוגים שונים של חומרי סחף, שכבות סלע שונות וצורות נוף.
בנהר כמות גדולה של חומרי סחף, המצטבר לאורך מסלולו ומתרכז בשפכו.


==== חלקו העליון של הנהר ====
בחלקו העליון (בראשית דרכו) הנהר זורם באזור הררי גבוה. בדרכו מזרחה הוא יוצר כמה קניונים צרים ועמוקים, אשר הסינים השתמשו בהם לצורכיהם: הם בנו סכרים והקימו תחנות כוח המספקות חשמל לתושבי הסביבה. בניית הסכרים יצרה גם מאגרי מים גדולים, שהסינים משתמשים בהם להשקיית השדות בסביבה. בהמשך דרכו, ליד העיר לנג'ו, הנהר עושה תפנית צפונה וזורם באזור מדברי - מדבר גובי. אזור זה, למרות היותו צחיח, הוא אזור חקלאי משגשג - זאת משום שהנהר מספק מים להשקיה, ומישורי ההצפה שהוא יוצר מכוסים בקרקעות סחף פוריות.


==== חלקו האמצעי של הנהר ====
לאחר שהנהר עוזב את מדבר גובי הוא פונה דרומה ונכנס לרמה הבנויה לס. הלס הוא חומר צהבהב רך אשר הנהר סוחף עמו בקלות. היובלים הרבים המגיעים לנהר מרמת הלס מסיעים איתם כמויות גדולות של סחף לס, ההופך אותו לנהר בוצי חום-צהבהב. בקטע זה של זרימתו הנהר מתחתר לעומק. באפיקו נחשפות לעיתים שכבות של סלע קשה, ונוצרים בו מפלים ואשדות.


==== חלקו התחתון של הנהר ====
בחלקו התחתון של הנהר שוקע חלק גדול מן הסחף ויוצר מישורי הצפה נרחבים. עם השנים, כמויות הסחף הגדולות שהושקעו בקרקעית הנהר הצטברו שם וגרמו לכך שכיום הנהר זורם באזור שהוא גבוה יותר מסביבתו, ועל כן הוא נקרא "הנהר המרחף". באזור זה חיים כ-146 מיליון תושבים, רובם חקלאים, הנהנים משטחים מישוריים ופוריים וממים בשפע. ועם זאת, תושבי האזור סובלים מהצפות חוזרות ונשנות של הנהר לאחר הגשמים הכבדים היורדים בחודשים יולי-אוגוסט. כדי להילחם בתופעה זאת נבנו כבר לפני כאלף שנה סוללות עפר לאורך שתי גדות הנהר, אך גם אלה לא תמיד מצליחות לעצור את ההצפות.


==== שפך הנהר ====
בים בוהאי שוקעים מדי שנה יותר ממיליארד טונות של חומרי סחף, בעיקר לס. כמויות הסחף הגדולות בנו באזור זה דלתא, ההולכת ומתפשטת לתוך הים ומוסיפה מדי שנה ליבשה שטח של כ-40 קמ"ר. הסחף הרב המושקע בשפך הנהר חוסם לעיתים את דרכו ומאלץ אותו לשנות את כיוון הזרימה לים.


== ראו גם ==
השיטפון בנהר הצהוב (1938)
השיטפון בנהר הצהוב (1887)


== קישורים חיצוניים ==

הנהר הצהוב, באתר אנציקלופדיה בריטניקה (באנגלית)
הנהר הצהוב בסין הולך ומתייבש, באתר וואלה!‏, 8 בנובמבר 2006
סין: זיהום נפט הופך את הנהר הצהוב לשחור, באתר וואלה!‏, 4 בינואר 2010