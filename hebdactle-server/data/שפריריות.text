שַׁפְרִירִיּוֹת (שם מדעי: Zygoptera) הן תת-סדרה בסדרת השפיראים. השפרירית קרובה בצורתה לשפירית, פרט לכך שהכנפיים האחוריות שלה דומות לקדמיות, בעוד שהכנפיים האחוריות של השפירית מתרחבות בבסיסן. השפריריות בדרך כלל קטנות יותר ואינן מעופפות רבות עוצמה כמו השפיריות, ובנוסף, עיניהן מופרדות זו מזו. השפריריות יכולות גם לקפל את הכנפיים מעל לגב, דבר שהשפיריות אינן יכולות לעשות.
במנוחה, כנפי השפריריות הבוגרות מוחזקות לאורך הגוף ובמקביל אליו. השפריריות אינן יכולות ללכת.


== אטימולוגיה ==
השם Zygoptera מגיע מן היוונית - zygo משמעו "מחובר" או "זוגי", ו-ptera הן כנפים. לשפריריות שני זוגות של כנפיים דומות, בניגוד לשפיריות (Anisoptera) שכנפיהן האחוריות רחבות יותר.


== ביולוגיה ==
השפריריות עוברות גלגול חסר, עם שלב נימפה שוכן מים. הנקבה מטילה את הביצים במים, לפעמים מתחת לצמחייה או במרומי העצים בין עלים ובמקומות אחרים שבהם נקווים מים. הנימפות ניזונות מדפניות, זחלי יתושים ואורגניזמים שוכני מים קטנים אחרים. לשם כך הן מצוידות בלסתות מוארכות, דומות לאלו של נימפות השפיריות. זימי הנימפה חיצוניים לגוף וגדולים, ודומים לשלושה סניפים בקצה הבטן. לאחר כמה מחזורי השלה מגיח הבוגר המכונף, הניזון מזבובים, יתושים וחרקים קטנים אחרים. כמה מהמינים הטרופיים הגדולים ניזונים גם מעכבישים.


== קישורים חיצוניים ==

שפריריות, באתר אנציקלופדיה בריטניקה (באנגלית)שפריריות, באתר ITIS (באנגלית)
שפריריות, באתר NCBI (באנגלית)
שפריריות, באתר האנציקלופדיה של החיים (באנגלית)
שפריריות, באתר GBIF (באנגלית)