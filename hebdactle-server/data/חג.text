חג הוא יום שבו ציין אירוע משמח בעל משמעות היסטורית, דתית, לאומית וכדומה, באמצעות טקסים, חגיגות, תפילות ומנהגים שונים, על פי מנהג או על פי החוק. בדרך כלל פעולות שגרתיות כגון עסקים, עבודה ולימודים מושהים או מצטמצמים ביום זה.
לכל אחת מהדתות יש חגים משלה ובנוסף לכך יש בכל מדינה חגים לאומיים המשותפים לאזרחיה בני כל הדתות.
בשונה מן החגים שהם ימי שמחה, יש בדתות ובמדינות שונות גם ימי זיכרון ואבל. כמו כן ישנם ימים מיוחדים המציינים דבר מה כגון יום האם ויום האשה.


== רקע לקביעת החגים ==
טעמם של החגים הוא אוניברסלי ומשתנה מחברה לחברה ומדת לדת, לכל דת ישנו לוח שנה הכולל את מסורותיה ומנהגים, כך הנוצרים שינו את יום המנוחה היהודי ליום ראשון בשבוע, נתנו משמעות שונה לחג הפסח וקבעו יום אחר לראש השנה. המוסלמים אחריהם שינו את יום המנוחה ליום שישי.
דוגמה נוספת היא קביעת מועדו של ראש השנה. המשתנה בין דת לדת לפי לוח השנה שהיא מחזיקה בו. במזרח הקדום נהגו שתי שיטות הקשורות לכלכלה חקלאית: השקיה טבעית (שדה בעל), שנשענה על גשמים והשקיה מלאכותית, שהשתמשה בשיטות אגירה והצפה. במקומות בהם השתמשו בהשקיית גשמים, כמו בכנען, קבעו את ראש השנה בתחילת ימי הגשמים (כמו בלוח גזר), והתפללו לכך לאלים המרכזיים (כמו האל בעל), ואילו במסופוטמיה, שם מסתמכים על מי הפרת והחידקל, ראש השנה נקבע בתחילת האביב. במצרים, הנסמכת על הנילוס, ראש השנה נקבע לתחילת הקיץ, שאז הנילוס עולה ומציף את סביבתו.


== מקור המילה חג ==
מקור המילה מופיע במקרא מספר פעמים, לדוגמה לגבי חג הפסח "וְהָיָה הַיּוֹם הַזֶּה לָכֶם לְזִכָּרוֹן וְחַגֹּתֶם אֹתוֹ חַג לַה'".שורש המילה הוא ח-ג-ג. משמעות הפועל "לחוג" היא "לסובב". בחגים היו נהוגים טקסים בהם סבבו את המזבח או הבמה מספר פעמים. ממנהג זה הושאל השורש למשמעות המוכרת של חג, חגיגה וחגיגיות. באופן דומה, בערבית אדם העולה לרגל למכה (כדי להסתובב סביב אבן הכעבה) קוראים חג'. מבחינה זו קרוב השורש ח-ג-ג לשורש ע-ג-ג (עוגה, למשל), שגם משמעותו היא עיגול.


== המונח יום טוב ==
 ערך מורחב – יום טוביום טוב הוא המונח ההלכתי למועדים המוזכרים בתורה. יום כיפור כלול בהגדרה זו, אך שבת לא. פורים וחנוכה אינם "ימים טובים", אלא "קביעה מדרבנן" כימי הלל והודאה. צומות (גם אלו מתקופת בית ראשון, כמו עשרה בטבת ושבעה עשר בתמוז) אינם כלולים במונח זה.
בימים אלו חלות הגדרות הלכתיות מיוחדות ותפילות מיוחדות. ביום טוב אסור כמו בשבת להדליק אש, אך מותר "להעביר אש" אם הייתה כבר דולקת.לימים הטובים יש קידוש מיוחד השונה בנוסחו מהקידוש של שבת, הן בלילה והן ביום. (ואם יום טוב חל בשבת, אז לפי הכלל "תדיר ושאינו תדיר - תדיר קודם" אומרים את הקידוש של שבת (התדיר) לקידוש של יום טוב (שאינו תדיר)).
ישנה קריאה בתורה המיוחדת. לכל יום מהימים האלו - עם חמש או שש עליות.
מבחינה הלכתית ישנם דינים מיוחדים לימים טובים ביידיש נהגו לברך ביום טוב איש את רעהו "א גוט יומטב" (מילולית: יום טוב טוב).
בעברית באנגלית ובשפות נוספות משתמשים במילים 'יום טוב' כאיחול נפוץ, בכל השנה.


== קרבן חגיגה ==
 ערך מורחב – שלמי חגיגהבכל חג ומועד היו העולים לרגל לבית המקדש מביאים קרבן חגיגה, שמו של הקורבן נגזר מן המילה חג משום שקורבן זה מובא דווקא בשלושת הרגלים המוזכרים בתורה  פסח שבועות וסוכות שבהם מצווים על העלייה לרגל.


== ראו גם ==
חגי ישראל ומועדיו
חגים ומועדים באסלאם


== קישורים חיצוניים ==
חג, באתר הספרייה הווירטואלית של מטח
מועדים מרכזיים (ביהדות, בנצרות ובאסלאם), באתר הספרייה הווירטואלית של מטח
חגים ומועדים באתר גלים
חגים באתר "חגיגה של חגים"
יצחק שלו, משמעותם של שמות החגים, לשוננו לעם, כרך כו חוברות ג–ד (תשל"ה), עמ' 67–74, באתר האקדמיה ללשון העברית
חג, באתר אנציקלופדיה בריטניקה (באנגלית)


== הערות שוליים ==