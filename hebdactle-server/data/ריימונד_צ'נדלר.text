ריימונד ת'ורנטון צ'נדלר (באנגלית: Raymond Thornton Chandler;‏ 23 ביולי 1888 - 26 במרץ 1959) היה סופר בלשי ותסריטאי אמריקאי. מיוצרי הסוגה של הבלש הפרטי הקשוח (Private Eye או Hard Boiled Detective).


== חייו ==
צ'נדלר נולד בשיקגו וכילד, יחד עם אמו הגרושה, נדד לאנגליה, ומשם לצרפת, לגרמניה ושוב לאנגליה. כבר בצעירותו נמשך אל עולם הפרוזה והשירה ובמשך שנים ארוכות ניסה את מזלו בכתיבה, מבלי שזכה להכרה אמנותית כלשהי. במשך תקופה מסוימת מצא את פרנסתו בשירות הצי הבריטי בתור מחסנאי, עד 1912 אז החליט להגר שוב לארצות הברית, ארץ מולדתו. במלחמת העולם הראשונה התגייס צ'אנדלר לחיל המשלוח הקנדי ולחם בשורות חטיבת הרגלים "גורדון היילנדרס" בחזית צרפת. גם בארצות הברית לא עלה בידו להתפרסם ולהצליח בתחום הספרות, לכן עבד בתחומים אחרים, ובייחוד בעסקי הנפט. בעסקי הנפט, הוא הגיע לעמדות ניהול בכירות מאוד, בשלב מסוים הוא היה נשיאן של 3 חברות, ומנהלן של שמונה. זמן מועט לאחר שמתה אימו של צ'נדלר, הוא התחתן עם אהובתו, שהייתה מבוגרת ממנו ב-17 שנה. כיוון שאשתו הייתה חולנית, צ'נדלר נכנס לדיכאונות והתמכר לאלכוהול והתהוללויות עם נשים. רק כאשר פוטר מעבודתו, ב-1932, החל צ'נדלר להתפרנס מכתיבת סיפורים במגזינים שונים.
גיבור ספריו של צ'נדלר הוא הבלש הפרטי פיליפ מרלו הפועל בלוס אנג'לס, ציני, חד לשון ושנון, המתנגש לעיתים קרובות עם אנשי המשטרה המרובעים, פועל בסביבה העירונית המאוכלסת ונע בין בתי פאר של לקוחות עשירים לבין הסמטאות האפלות בשולי הכרך. זמן מה עבד בהוליווד, עם במאים כבילי ויילדר ואלפרד היצ'קוק. צ'נדלר פרסם גם כמה מאמרים מבריקים בכתב-העת הנחשב "האטלנטיק", לרבות המסה המכוננת – "האמנות הפשוטה של רצח".
לסגנון ספרותי זה הייתה מקבילה קולנועית בסוגה של הקולנוע האפל (Film Noir); ואכן ספריו שהוסרטו היו בסוגה קולנועית זו. המפרי בוגרט העתיק לבד הקולנוע בנאמנות את דמותו של פיליפ מארלו.
ספריו של ריימונד צ'נדלר נחשבים כיצירות אמנות לכל דבר. הוא זכה להערצת אחיו הסופרים ויצירותיו נלמדות במיטב האוניברסיטאות והוא נחשב אחד מטובי כותבי הפרוזה של המאה העשרים.
צ'נדלר נתן למארלו שפה אופיינית לו שהשפיעה רבות על כותבים עד ימינו גם במקומות רחוקים מארץ המקור.


== מספריו ==
"העד" – סיפור קצר שיצא לאור בשנת 1934. סיפורו הקצר הראשון של צ'אנדלר. הבלש המופיע בו לא נזכר בשמו. מאוחר יותר שיכתב הסופר את הסיפור ונקב בשמו של הגיבור, הלא הוא פיליפ מרלו.
"דגי זהב" – סיפור קצר שיצא לאור בשנת 1936. בסיפור המקורי מכונה הבלש בשם קרמודי, אולם מאוחר יותר שיכתב הסופר את הסיפור כך שיהא לסיפור של פיליפ מרלו.
"שרב" – סיפור קצר שיצא לאור בשנת 1938. בסיפור המקורי מכונה הבלש בשם ג'ון דלמאס, אולם מאוחר יותר שיכתב הסופר את הסיפור כך שיהא לסיפור של פיליפ מרלו.
"צרות הן המקצוע שלי" – סיפור קצר שיצא לאור בשנת 1939. בסיפור המקורי מכונה הבלש בשם ג'ון דלמאס, אולם מאוחר יותר שיכתב הסופר את הסיפור כך שיהא לסיפור של פיליפ מרלו.ארבעת הסיפורים הנ"ל יצאו לאור בעברית באסופה בשם "צרות הן המקצוע שלי" בהוצאת מעריב שנת 2004. תרגם מאנגלית דניאל מזרחי. 

"השינה הגדולה" – הרומן הראשון של צ'נדלר יצא לאור בשנת 1939. הספר יצא בעברית בהוצאת כתר שנת 2005. תרגם מאנגלית דוד חנוך.לראשונה, יצא ספר זה תחת השם "מסתרי משפחת סטרנווד" בהוצאת מצפן, 1960

"היי שלום יפתי" – הרומן השני של צ'נדלר יצא לאור בשנת 1940. הספר יצא בעברית בהוצאת הקיבוץ המאוחד שנת 1999. תרגם מאנגלית משה רון.
"The High Window" – הרומן השלישי של צ'נדלר יצא לאור בשנת 1940. נכון לשנת 2007 לא תורגם לעברית.
"האישה באגם" – הרומן הרביעי של צ'נדלר יצא לאור בשנת 1943. הספר יצא בעברית בהוצאת כתר בשנת 2013. תרגם מאנגלית אסף שור.
"האחות הקטנה" – הרומן החמישי של צ'נדלר יצא לאור בשנת 1949. הספר יצא בעברית בהוצאת זמורה ביתן שנת 1987. תרגם מאנגלית ראובן לסמן.
"The Simple Art of Murder" – אסופת סיפורים קצרים פרי עטו של ריימונד צ'נדלר אשר יצאה לאור בשנת 1950. הספר יצא לאור כאשר המאמר על כתיבת סיפורי מתח "האומנות הפשוטה של רצח" משמש כפתיח לאסופת סיפרים קצרים. בין השאר מופעים בה הסיפורים: "צרות זה המקצוע שלי" ו"דגי זהב".
"שלום ולא להתראות" – הרומן השישי של צ'נדלר יצא לאור בשנת 1953. הספר יצא בעברית בהוצאת מודן שנת 1985. תרגם מאנגלית עמשי לוין.
"פלייבק" – הרומן השביעי של צ'נדלר יצא לאור בשנת 1958. תורגם לעברית בשנת 2014 בהוצאת כתר. תרגם מאנגלית אסף שור.
"Poodle Springs" – הרומן השמיני של צ'נדלר יצא לאור בשנת 1959. הסופר הספיק לכתוב רק ארבעה פרקים מתוך הספר לפני מותו, עם זאת בשנת 1989 הוא הושלם, לאחר שהסופר רוברט ב. פארקר, יוצרו של דמות הבלש הפרטי ספנסר, נבחר על ידי בעלי העיזבון הספרותי של צ'נדלר להשלימו. נכון לשנת 2007 לא תורגם לעברית.
"The Pencil" – סיפור קצר, האחרון פרי עטו של צ'נדלר, נכתב בשנת 1959. הסיפור הוא היחיד שנכתב במקור כסיפור קצר על פיליפ מרלו, ולא שוכתב לאחר הופעת "השינה הגדולה". נכון לשנת 2007 לא תורגם לעברית.כמו כן, כתב צ'נדלר תסריטים לסרטים "הדליה הכחולה" ו"שיפוי כפול", והיה בשניהם מועמד לפרס אוסקר.


== לקריאה נוספת ==
דוד גורביץ', ‏הבלש כגיבור תרבות : ספרות, קולנוע, טלוויזיה, סדרת אוניברסיטה משודרת, בהוצאת משרד הביטחון – ההוצאה לאור, 2013, פרק ה - ריימונד צ'אנדלר ורוח הרפאים של הקפיטליזם, עמ' 130–151.


== קישורים חיצוניים ==
דן לחמן, ריימונד צ'נדלר והבלשים.
רון מיברג, האקדוחן, באתר nrg‏, 27 באוגוסט 2004
עמיחי שלו, כולם אוהבים את ריימונד, באתר ynet, 26 במרץ 2009.
"The Simple Art of Murder " - מאמר מאת צ'נדלר.
הספרים של ריימונד צ'נדלר, באתר "סימניה".
יאיר לפיד, השקספיר של הבלשים, באתר ynet, 18 בספטמבר 2005.
 יאיר לפיד, ‏הספרים ששינו את חיי, באתר "ידיעות אחרונות", 15 ביוני 2011 (הקישור אינו פעיל)
רון מיברג, בלש במים, סופהשבוע, 23 בדצמבר 2013.
אמנון ז'קונט על דמות הבלש יוצאת הדופן של הסופר ריימונד צ'נדלר, באתר וואלה!‏, 13 בינואר 2014.
מתן חרמוני, איך ייתכן שנותרתי אדיש לבלש האהוב על יאיר לפיד, באתר הארץ, 7 במרץ 2014.
אהרון לפידות, ‏"האישה באגם", באתר ישראל היום, 28 במרץ 2014.
ynet, בואו לקרוא: הרומן האחרון מסדרת פיליפ מרלו, באתר ynet, 5 בספטמבר 2014.
אריק גלסנר, על "האישה באגם", של ריימונד צ'נדלר, המדור לספרות ב"7 לילות" של "ידיעות אחרונות", 8 בפברואר 2014
ריימונד צ'נדלר, באתר אנציקלופדיה בריטניקה (באנגלית)
ריימונד צ'נדלר, באתר "Find a Grave" (באנגלית) ריימונד צ'נדלר, ברשת החברתית Goodreads


== הערות שוליים ==