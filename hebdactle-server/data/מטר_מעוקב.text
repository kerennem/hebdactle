מטר מעוקב (מ"ק) (m³) או קוּבּ הוא יחידת מידה לנפח הנגזרת מהשיטה המטרית. הוא שווה לנפחה של קובייה שאורך צלעה מטר אחד – "מעוקב" במשמעות "קובייה", בעל שלושה ממדים. כיוון שליטר הוא יחידת נפח של קובייה שאורך צלעותיה 10 ס"מ, מטר מעוקב מכיל 1,000 ליטר. המסה של מטר מעוקב של מים מזוקקים בטמפרטורה של 4° צלזיוס היא טוֹנָה אחת.
יחידות מידה נוספות לנפח המבוססות על השיטה המטרית הן:

סנטימטר מעוקב (סמ"ק) (cm³): מיליונית (1/1,000,000) של מטר מעוקב.
מילימטר מעוקב (mm³): מיליארדית (1/1,000,000,000) של מטר מעוקב (אלפית של סנטימטר מעוקב).
דצימטר מעוקב (dm³): אלפית (1/1,000) של מטר מעוקב, או 1 ליטר.
דציליטר (dL): עשירית הליטר, 100 סמ"ק.
מיליליטר (mL): אלפית הליטר, סמ"ק אחד.
מיקרוליטר (µL): מיליונית הליטר, מילימטר מעוקב אחד.
מלמ"ק או ממ"ק (ר"ת של מיליון מטר מעוקב). יחידת זו משמשת למדידת נפח נוזלים במערכות גדולות, כגון במערכות מים וביוב.דוגמה: שטח הכנרת הוא 170 קמ"ר, ולכן עלייה של סנטימטר אחד במפלס הכנרת מוסיפה לכנרת 1.7 מלמ"ק מים.קילומטר מעוקב (קמ"ק) או מיליארד מטר מעוקב (מסומן: Gm³). יחידה זו משמשת למדידת קיבולות של אגמים, ימות וכו'.דוגמה: עומקה הממוצע של הכנרת הוא 25.6 מטרים, והנפח שלה הוא כ-4.5 קילומטר מעוקב.


== ראו גם ==
יחידות מידה לנפח


== קישורים חיצוניים ==