הנסיכה גרייס ממונקו (נולדה כגרייס פטרישיה קלי; באנגלית: Grace Patricia Kelly‏; 12 בנובמבר 1929 – 14 בספטמבר 1982), הייתה שחקנית אמריקנית זוכת אוסקר, אשר נישאה לרנייה השלישי, נסיך מונקו. היא אמו של השליט הנוכחי של הממלכה, הנסיך אלבר השני.


== ביוגרפיה ==
קלי נולדה בפילדלפיה למשפחה קתולית ממוצא אירי, בת לחברה הגבוהה. אביה, ג'ון ב. קליי  היה אלוף אולימפי בחתירה שזכה ב-3 מדליות זהב בשתי אולימפיאדות (אנטוורפן 1902 ופריז 1924), מיליונר, אשר עשה את הונו בעצמו. משפחתה של האם הייתה ממוצא גרמני, היא הייתה אחת מארבעה ילדים, היו לה שתי אחיות ואח.


== קריירה ==

על אף שמשפחתה התנגדה לכך, הפכה קלי לדוגמנית ולאחר מכן לשחקנית קולנוע. בשנת 1951 הופיעה בתפקיד משני בסרטה הראשון "ארבע עשרה שעות", דרמה העוסקת באדם העומד על בניין גבוה ומבקש להתאבד. תפקיד זה הביא לתפקידה החשוב הראשון - אשתו הצעירה של השריף ויל קיין (גרי קופר) הנוטשת את עקרונותיה הפציפיסטים והקוויקרים ומסייעת לבעלה בקרב אקדחים כנגד פושעים היוצאים להורגו בסרט "בצהרי היום" (1952). הסרט נחשב לטוב בסוגו, ועל אף שתפקידה של קלי היה תפקיד משני, הופעתה המרשימה משכה תשומת לב רבה.
סרטה הבא "מוגמבו" (1953) היה דרמה על משולש אהבים שהתרחש בקניה. קלי שיחקה לצד הכוכבים הגדולים קלארק גייבל ואווה גרדנר. על תפקידה בסרט הייתה קלי מועמדת לפרס האוסקר לשחקנית המשנה הטובה ביותר, אך לא זכתה בו.
קלי משכה את תשומת לבו של הבמאי אלפרד היצ'קוק, אשר אהב לשלב בסרטיו נשים מטיפוס "הבלונדינית הקרירה", וקלי נראתה בעיניו כהתגשמותו המושלמת. בסרט "Dial M for Murder" (הוקרן בישראל כ"אליבי") (1954) שיחקה את רעייתו של ריי מילאנד הזומם להרגה. לאחר מכן שיחקה בסרט "חלון אחורי" (1954) לצידו של ג'יימס סטיוארט. תפקיד זה נחשב לאחד מתפקידיה הטובים, בו היא משחקת את חברתו של סטיוארט הצלם, המרותק לכיסא גלגלים, וסבור כי הוא ראה מחלונו מעשה רצח אכזרי. הסרט נחשב לאחד מסרטיו החשובים של היצ'קוק. את סדרת הסרטים הללו סיימה בסרט "לתפוס גנב" (1955), קומדיית מתח רומנטית לצידו של קרי גרנט, אשר צולמה בנסיכות מונקו.
בשנת 1955 זכתה בפרס אוסקר לשחקנית הטובה ביותר על הופעתה בסרט "נערת הכפר", בו שיחקה כאשתו של זמר אלכוהוליסט הדוחפת אותו לשוב לבמה.
ב-1955 שימשה כשופטת בתחרות היופי מיס אמריקה.
הקומדיה המוזיקלית "החברה הגבוהה" (1956) הייתה סרטה האחרון, מאחר שנישואיה לנסיך רנייה הביאו אותה לפרישה מקריירת המשחק.


== חיים אישיים ==

גרייס ניהלה מערכות יחסים עם רבים מכוכבי הוליווד - גרי קופר, ויליאם הולדן, ריי מילאנד ואחרים, שהיו מבוגרים ממנה וחלקם נשואים. בקלארק גייבל התאהבה בעת הסרטת הסרט "מוגמבו", ולאחר מכן התייחסה אליו במילים "מה עוד ניתן לעשות כאשר את לבד באוהל באפריקה עם קלארק גייבל?". בעת צילומי הסרט "החברה הגבוהה" ניהלה קלי רומן עם בינג קרוסבי אשר שיחק לצידה. קרוסבי היה מבוגר ממנה באותה עת ב-26 שנה.
לאחר שנים של מערכות יחסים עם מפורסמי הוליווד, חיזר אחריה הנסיך רנייה השלישי מבית גרימלדי, נסיך מונקו. הנסיך, הרווק בן ה-32, שאף לשאתה לאישה בגלל גילו המבוגר יחסית והצורך להעמיד צאצא לשושלת בית גרימלדי אליה השתייך. קלי עברה בדיקת פוריות לוודא את פריונה, שכן בהיעדרו של יורש ראוי, עלולה הייתה מונקו להיות מסופחת לצרפת. בהיותה קתולית לא יכול היה רנייה להתגרש ממנה אילו לא הייתה פורייה. נטען גם כי הצעת הנישואים של רנייה לקלי באה בשנים של משבר כלכלי בנסיכות, והקשר עם הכוכבת ההוליוודית ישיב וימקד את הזרקורים אל הנסיכה החדשה ויחזיר לבית המלוכה את תפארתו וישיב את התיירים ואת בעלי הממון שעברו ממנה לניס ולקאן.
רנייה וקלי נישאו ב-1956 בטקס מרהיב שסוקר בכל כלי התקשורת. עוד לפני נישואיה הופתעה קלי לשמוע מרנייה כי הוא מצפה ממנה לפרישה מוחלטת מעולם הקולנוע, אך העדיפה את הנישואים הנוצצים על הקריירה המפוארת, ופרשה בשיאה.
רנייה אף הוא לא היה זר לעולם הקולנוע, ובמשך שש שנים לפני נישואיו לקלי קיים מערכת יחסים עם השחקנית הצרפתייה ז'יזל פסקל. נטען כי היחסים נפסקו כאשר בדיקה רפואית העלתה כי פסקל אינה מסוגלת להרות, אך לאחר מכן נישאה פסקל לאחר וילדה לו ילדים.
לזוג המלכותי נולדו שלושה ילדים: הנסיכה קרוליין, הנסיכה סטפני, והנסיך אלבר השני, כיום נסיך מונקו.


== מותה ==
בשנת 1982 סבלה גרייס משבץ בעודה נוהגת במכונית. כתוצאה מכך התרסקה המכונית, וקלי נפצעה קשה ומתה למחרת. בתה סטפני, שישבה לצדה, סבלה מפגיעות קלות. קלי נקברה בקתדרלת סנט ניקולא במונטה קרלו, מונקו.


== פילמוגרפיה ==

ארבע עשרה שעות (1951)
בצהרי היום (1952)
מוגמבו (1953)
אליבי (1954)
אש ירוקה (1954)
חלון אחורי (1954)
נערת הכפר (1954)
גשרי טוקו רי (1954)
לתפוס גנב (1955)
הברבור (1956)
החברה הגבוהה (1956)


== קישורים חיצוניים ==
 גרייס קלי, במסד הנתונים הקולנועיים IMDb (באנגלית)
גרייס קלי, באתר "אידיבי", מאגר הידע העברי לקולנוע ישראלי ועולמי
 גרייס קלי, באתר AllMovie (באנגלית)
 גרייס קלי, באתר Rotten Tomatoes (באנגלית)
גרייס קלי, באתר Metacritic (באנגלית)
 "גרייס קלי", במסד הנתונים הקולנועיים Kinopoisk.ru (ברוסית)
 גרייס קלי, באתר AllMusic (באנגלית)
 גרייס קלי, באתר MusicBrainz (באנגלית)
 גרייס קלי, באתר Discogs (באנגלית)
גרייס קלי, באתר "Find a Grave" (באנגלית)
גרייס קלי, באתר אנציקלופדיה בריטניקה (באנגלית)