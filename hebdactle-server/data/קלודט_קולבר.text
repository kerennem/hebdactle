קלודט קולבר (באנגלית: Claudette Colbert;‏ 13 בספטמבר 1903 – 30 ביולי 1996) הייתה שחקנית קולנוע ותיאטרון אמריקאית, ילידת פריז, שהייתה לאחת השחקניות המצליחות ביותר בתקופתה.


== חייה ==
נולדה כלילי קלודט צ'וצ'וין בפריז, בירת צרפת. כעבור מספר שנים היגרו הוריה לארצות הברית והתמקמו בניו יורק. היה לה אח אחד, צ'ארלס, שהפך להיות הסוכן של אחותו. היא החלה לשחק בתיכון וכמה שנים אחר כך, ב-1923, עשתה את הופעת הבכורה שלה בברודוויי. לשם כך זנחה את תוכניותיה להיות מעצבת שיער ושקדה על פיתוח קריירת משחק. את הופעת הבכורה הקולנועית שלה עשתה בתפקיד הראשי בסרטו האילם של פרנק קפרה, "בשם אהבת מייק" (1927). סרטה הבא, שנתיים אחר כך, היה עם קול, בסרט "חור בחומה", בו הופיעה לצד כוכב נוסף בהתהוות, אדוארד ג'י רובינסון. 
ב-1930 חתמה על חוזה עם אולפני פרמאונט, שחיפשו שחקנים שיוכלו להסתגל בעידן החדש בקולנוע - הסרט המדבר, בו צריכים לנהל דיאלוגים. ניסיונה בתיאטרון עזר, כמו גם קולה המוזיקלי, לקבל את החוזה, ותוך זמן קצר הייתה לאחת הכוכבות הגדולות של "פרמאונט" ושל הוליווד כולה. אף על פי שלוהקה לתפקידים רבים בקומדיות רומנטיות, היא לא התקבעה בז'אנר הספציפי הזה, אלא כיכבה במגוון של סרטים, תחת במאים ידועים כנורמן טאורוג, ססיל ב. דה-מיל, פרנק לויד, ג'ורג' קיוקור, ארנסט לוביטש ועוד רבים אחרים. לשיא הפופולריות הגיע כשכיכבה לצד קלארק גייבל בקומדיה המאוד מצליחה "זה קרה לילה אחד" (1934), עליו זכתה בפרס האוסקר, כשגילמה נערה מפונקת מבית עשיר, הבורחת מאביה. בין סרטיה הבולטים האחרים נמנים "קלאופטרה", "חיקוי לחיים", "תופי מוהוק" (של ג'ון פורד), "אשתו השמינית של כחול הזקן", "The Palm Beach Story", "חצות", "בום טאון" (בו שבה לככב לצד קלארק גייבל), "מאז שהלכת", "מחר לנצח" ו"הביצה ואני". 
משנות החמישים חלה דעיכה בקריירה של קולבר, והיא הרבתה להופיע בטלוויזיה, זאת במקביל להצגות תיאטרון, שאף קיבלה מועמדות לפרס הטוני, כשחקנית ראשית במחזה על הופעתה ב"The Marriage Go-Round". 
בראשית שנות השישים פרשה ממשחק בקולנוע. הופעתה האחרונה בקולנוע הייתה בסרט פאריש משנת 1961, אולם 16 שנים לאחר פרישתה, הופיעה בתפקיד משני בסרט הטלוויזיה "The Two Mrs. Grenvilles", בשנת 1987, עליו זכתה בפרס גלובוס הזהב וקיבלה מועמדות לפרס אמי. היא נפטרה ביולי 1996 מסדרה של שבצים מוחיים, בגיל 92.


== קישורים חיצוניים ==
 קלודט קולבר, במסד הנתונים הקולנועיים IMDb (באנגלית)
 קלודט קולבר, באתר AllMovie (באנגלית)
 קלודט קולבר, באתר Rotten Tomatoes (באנגלית)
 "קלודט קולבר", במסד הנתונים הקולנועיים Kinopoisk.ru (ברוסית)
 קלודט קולבר, באתר MusicBrainz (באנגלית)
 קלודט קולבר, באתר Discogs (באנגלית)
www.reelclassics.com
אתר מעריצים
ביוגרפיה נרחבת
קלודט קולבר, באתר "Find a Grave" (באנגלית)
קלודט קולבר, באתר אנציקלופדיה בריטניקה (באנגלית)