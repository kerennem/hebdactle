סוכנות החלל האירופית (באנגלית: The European Space Agency; בראשי תיבות: ESA או איס"א) היא ארגון בין־ממשלתי לחקר החלל בו חברות 22 מדינות (נכון למאי 2021).


== ארגון ==
המדינות החברות בסוכנות מאגדות את המשאבים הפיננסיים והאנושיים שלהן לתוכנית משותפת שהיא מעבר ליכולתה של כל אומה אירופית בודדת. 22 המדינות הן אוסטריה, איטליה, אירלנד, אסטוניה, בלגיה, בריטניה, גרמניה, דנמרק, הולנד, הונגריה, יוון, לוקסמבורג, נורווגיה, ספרד, פולין, פורטוגל, פינלנד, צ'כיה, צרפת, רומניה, שוודיה ו־שווייץ. בנוסף, משתתפת קנדה בכמה פרויקטים תחת הסכמי שיתוף פעולה.
לא כל מדינות האיחוד האירופי חברות בסוכנות החלל האירופית, וכן לא כל חברות הסוכנות חברות גם באיחוד האירופי (שווייץ, בריטניה ונורווגיה אינן חברות באיחוד האירופי). פירוש הדבר שסוכנות החלל האירופית היא ארגון עצמאי לחלוטין, אף כי יש לו קשרים טובים עם האיחוד האירופי אשר לו אסטרטגיית חלל משותפת עם הסוכנות.
מטה הסוכנות נמצא בפריז, ויש כמה מרכזים באירופה המשמשים לפעילויות שונות. הידוע שבהם נמצא בדארמשטט, גרמניה, שם פועל חדר הבקרה המשמש, בין היתר, את משימת מארס אקספרס.
מרכזים נוספים הם:

ESTEC – המרכז האירופי למחקרים ולטכנולוגיה של חלל שבו מתכננים את מרבית החלליות של סוכנות החלל האירופית והוא נמצא בנורדויק שבהולנד.
ESOC – מרכז תפעול החלל, האחראי לשליטה על הלוויינים והחלליות של הסוכנות בדארמשטט, גרמניה;
EAC – מרכז האסטרונאוטים האירופי, שבו מתאמנים אסטרונאוטים למשימות עתידיות, שוכן בקלן, גרמניה.
ESRIN – מכון חקר החלל האירופי נמצא בפרסקטי, שליד רומא. הוא אחראי על איסוף, אחסון והפצה של נתוני לוויינים לכל שותפי הסוכנות, ומשמש כמרכז המידע הטכנולוגי של הסוכנות.
ESPI – המכון האירופי למדיניות חלל - מכון מחקר לחקר היבטים שונים של מדיניות חלל הנוגעים לתוכניות החלל של אירופה. מושבו של המכון בווינה.
ECSAT – המרכז האירופי ליישומי תקשורת וחלל. מכון מחקר שנוסד בשנת 2009 וממוקם בהארוול, אנגליה.
ESAC – המרכז האירופי לאסטרונומית חלל בוילנובה דה לה קנאדה במדריד, ספרד.בנוסף, לסוכנות יש משרדים בארצות הברית, רוסיה ובלגיה, בסיס שיגורים בגיאנה הצרפתית ומרכזי מעקב בכמה מקומות בעולם.


== תוכנית Young Engineers Satellite ==
תוכנית YES מאפשרת לצעירים אירופים הלומדים לתארים בתחום הנדסת חלל, פיזיקה, הנדסת מכונות, הנדסת חשמל ועוד להציע הצעות ללוויין מחקר. ההצעה הזוכה ממומנת על ידי סוכנות החלל האירופית, והמהנדסים הצעירים זוכים להזדמנות יוצאת דופן להשתתף בפיתוח ובבנייה של לוויין. במסגרת זו נבנה לוויין לניסוי טכנולוגיות YES-2.


== סוכנות החלל האירופית וישראל ==
במהלך הסלון האווירי בפריז בשנת 2001, נערך מפגש בין שר המדע, התרבות והספורט מתן וילנאי ומנהל סוכנות החלל הישראלית אבי הר אבן לבין מנהל סוכנות החלל הצרפתית אלן בן שושן (ששימש גם כיו"ר מועצת המנהלים של סוכנות החלל האירופית), שלאחריו הודיע כי צרפת תומכת בהצטרפות ישראל לסוכנות החלל האירופית. עקב סיבות מדיניות המהלך לא קודם במשך מספר שנים, ורק בשנת 2007 החל משא ומתן על הסכם לשילוב מוסדות המחקר ותעשיות החלל הישראליות בתוכניות החלל האזרחיות, שאותן מובילה הסוכנות. ב־30 בינואר 2011 חתמה ממשלת ישראל על הסכם לשיתוף פעולה עם הסוכנות. מטעם הממשלה חתם ד"ר צבי קפלן, מנהל סוכנות החלל הישראלית, ומטעם סוכנות החלל האירופית חתם המנכ"ל ז'אן ז'אק דורדיין.


== ראו גם ==
נאס"א
GOCE - חללית של סוכנות החלל האירופאית למיפוי הכבידה של כדור הארץ.
GIOVE - סדרת לוויינים למערכת גלילאו


== קישורים חיצוניים ==

 אתר האינטרנט הרשמי של סוכנות החלל האירופית (באנגלית)
סוכנות החלל האירופית, באתר אנציקלופדיה בריטניקה (באנגלית) סוכנות החלל האירופית, ברשת החברתית פייסבוק
 סוכנות החלל האירופית, ברשת החברתית טוויטר
 סוכנות החלל האירופית, ברשת החברתית אינסטגרם
 סוכנות החלל האירופית, חברה ברשת החברתית LinkedIn
 סוכנות החלל האירופית, סרטונים בערוץ היוטיוב
 סוכנות החלל האירופית, באתר פליקר
navipedia - אנציקלופדיית ניווט מקוונת קהילתית, בחסות סוכנות החלל האירופית


== הערות שוליים ==