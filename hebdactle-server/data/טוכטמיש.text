טוכטמיש (במונגולית: Тохтамыш, נפטר ב-1406) היה החאן האחרון של אורדת הזהב המאוחדת.


== אורדת הזהב ==
טוכטמיש היה ממוצא מונגולי, מצאצאי ג'ינגיס חאן. בשנת 1377 הוא החל בניסיונות להשתלט על אורדת הזהב, וזאת בתמיכה צבאית של טימור לנג. במהלך שנת 1378 הוא כבש את החלקים המזרחיים והחל להתקדם לכיוון מערב האורדה, אזור שהיה בשליטת ממאי. בשנת 1380, לאחר ניצחון על ממאי, הוא השלים את המלאכה והתמנה לחאן אורדת הזהב. הוא שלח הודעה לנסיכים רוסים על הדחת ממאי וקיבל מהם שגרירים. אף על פי שדמיטרי דונסקוי עמד בראש הכוח הרוסי שניצח את אורדת הזהב בקרב קוליקובו, טוכטמיש אשרר את המשך כהונתו כנסיך. 
בהמשך הוא החליט שחוזק יתר של נסיכות מוסקבה מסכן את שלטונו והחל בפשיטה גדולה לנסיכות. דמיטרי מסוזדל הפר את הבטחותיו לדמיטרי דונסקוי ושלח למחנהו של טוכטמיש כוח צבאי ושניים מבניו. גם נסיך ריאזן עזר לכוחות האורדה. לנוכח המצב, דמיטרי דונסקוי ונסיכים אחרים עזבו את מוסקבה במטרה לאסוף כוח צבאי גדול. במהלך אוגוסט 1382 מוסקבה נכבשה, נהרסה ותושבים רבים נלקחו בשבי. טוכטמיש כבש גם ערים נוספות וחזר לבירתו. בהמשך התרחשו פשיטות נוספות לשטחי נסיכות מוסקבה אך אלו היו מוגבלות בהיקפן בגלל מאבקיו של טוכטמיש עם טימור לנג.


== המאבק נגד טימור לנג ==
טוכטמיש ראה את עצמו כיורשו של ג'ינגיס חאן וחלם על אימפריה גדולה. בשנת 1385 בראש צבא שכלל 50,000 איש הוא פלש לפרס. הוא כבש את תבריז ובדרך חזרה לקח איתו כ-200,000 עבדים מאזור הקווקז. לאחר שחזר לביתו, נודע לו שטימור לנג צירף את פרס ואזרבייג'ן לאימפריה שלו. טוכטמיש שב על עקבותיו במטרה להילחם נגד בעל בריתו לשעבר.
מאבקים צבאיים נגד טימור לנג נמשכו כעשור. בסופו של דבר כוחות אורדת הזהב נחלו תבוסה מוחצת באזור נהר טרק בקווקז, בירתם נכבשה וטוכטמיש נמלט לאזור אוקראינה של היום. הוא הגיע לחצרו של ויטאוטס, הנסיך הגדול של ליטא. ביחד הם ניסו פעם נוספת להילחם נגד הכוחות של טימור לנג. בקרב על נהר וורסקלה הם נחלו תבוסה. תבוסה זו הייתה אחת הסיבות להתקרבות בין פולין לבין ליטא בהמשך, במהלך תחילת המאה ה-15.
טוכטמיש נמלט לסיביר ונרצח בפקודת טימור לנג בשנת 1406.


== קישורים חיצוניים ==