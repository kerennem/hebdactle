קשתות היא ענף ספורט שבו מתחרים בקליעה בחץ וקשת.


== סוגי קשתות ==
בתחרויות הקשתות המקובלות בעולם משתמשים במספר סוגי קשתות:

קשת מסורתית (longbow). קשת זו היא קשת פשוטה, ללא מנגנונים מכניים וללא כוונת, בדומה לקשתות בהן השתמשו בימי קדם.
קשת גלגלות (compound bow). קשת זו מורכבת יותר, וכוללת גם כנפיים, כוונת אופטית וגלגלות שמווסתות את עוצמת שחרור החץ. מתיחת הקשת נעשית באמצעות מותחן מיוחד, שמהווה גם את ההדק לשחרורה.
קשת אולימפית (recurve bow). קשת זו מורכבת יותר מהקשת המסורתית, אך פשוטה יותר מקשת הגלגלות. היא כוללת כנפיים וכוונת ללא הגדלה, ומתיחת הקשת ושחרורה נעשות באמצעות אצבעותיו של הקשת. כפי שמרמז שמה, קשת זו היא הקשת בה נערכות התחרויות במשחקים האולימפיים.
רובה קשת (crossbow). קשת המורכבת על ידית עץ אופקית ובה הדק שלחיצה עליו משחררת את החץ.
		
		
		


== סוגי תחרויות ==

פדרציית הקשתות העולמית (FITA - Fédération Internationale de Tir à l'Arc) מארגנת מספר סוגי תחרויות:

ירי לטווח של 70 מטרים. תחרות זו היא התחרות הנערכת במשחקים האולימפיים. בסיבוב הראשון מתחרים 64 קשתים, שלכל אחד מהם 72 חצים, אותם הם יורים ב-6 מקבצים של 12 חצים. 32 המדורגים ראשונים בתום סיבוב זה ממשיכים לשלב הבא, ומתחרים זה בזה בשיטת נוקאאוט עד לשלב הגמר. בשלבים אלה יורה כל קשת 12 חצים, במקבצים של שלושה בכל פעם. סוג נוסף של תחרויות לירי ל-70 מטרים הוא התחרות הקבוצתית, בה מתחרות קבוצות של שלושה קשתים. כל נבחרת יורה 27 חצים, בשלושה מקבצים שבכל אחד מהם יורה כל קשת שלושה חצים.
תחרות FITA מלאה. תחרות זו כוללת ירי למגוון טווחים: 30, 50, 70 ו-90 מטרים לגברים ו-30, 50, 60 ו-70 מטרים לנשים ולנוער. קוטר המטרות בטווחים הקצרים (עד 50 מטרים) הוא 80 ס"מ, ובטווחים הארוכים (60 מטרים ומעלה) - 122 ס"מ.
ירי באולם. ירי זה מתבצע לטווח 18 מטרים, לעבר 3 מטרות. בכל מקבץ יורה הקשת חץ אחד לכל מטרה, כאשר בשלבים הראשונים יורה כל קשת בסך הכל 60 חצים, ובשלבי הגמר 12 חצים.
ירי שדה. בניגוד לתחרויות הרגילות, המתבצעות במישור, ירי שדה מתבצע באזור טופוגרפי מורכב יותר, הכולל גם תכסית. התחרויות נערכות במשך יומיים, במהלכם יורה הקשת לעבר 24 מטרות, 3 חצים לכל מטרה. ביומה הראשון של התחרות הטווחים אינם ידועים מראש.


== קשתות במשחקים האולימפיים ==
תחרויות הקשתות נערכו לראשונה באולימפיאדת פריז (1900), והתקיימו עד אולימפיאדת אנטוורפן (1920), למעט אולימפיאדת סטוקהולם (1912). לאחר מכן הוצא הענף מהתחרויות, והוא הושב אליו רק באולימפיאדת מינכן (1972). מאז מהווה הענף חלק בלתי נפרד מהמשחקים. בתחילה נערכו תחרויות FITA מלאות, והתחרויות במתכונתן המוכרת כיום החלו באולימפיאדת ברצלונה (1992). תחרויות אולימפיות קבוצתיות נערכו לראשונה באולימפיאדת סיאול (1988).
מאז הוחזר הענף למשחקים ב-1972, חולשים עליו הקשתים הדרום קוריאנים. הם זכו ב-30 מדליות מתוך 96 שחולקו, וב-16 מתוך 32 מדליות הזהב. אחריהם, בפער ניכר, ארצות הברית, עם 13 מדליות, מהן 8 מדליות זהב. בטבלת המדליות של כל הזמנים, הכוללת גם את התחרויות שנערכו בראשית המאה ה-20, מדורגות אחרי קוריאה הדרומית ארצות הברית (31 מדליות, מהן 14 מדליות זהב), בלגיה (20 מדליות, מהן 11 מדליות זהב) וצרפת (23 מדליות, מהן 6 מדליות זהב).


== קשתות בישראל ==
ירון טל קולסניק (13 ביולי 1973 - 30 ביולי 2008) היה קשת ישראלי, אלוף עולם לסטודנטים ושיאן עולם בחץ וקשת. היה קשת בלתי מנוצח בישראל בשנים 1991 - 2007, והחזיק 16 שנים ברציפות בתואר אלוף ישראל. הוא ייצג את ישראל באליפויות עולם, באליפויות אירופה ובתחרויות בינלאומיות חשובות.
איגוד הקשתות בישראל הוקם בראשית שנות ה-90 של המאה ה-20. בישראל פועלים, נכון לשנת 2015, שמונה מועדוני קשתות בבית לחם הגלילית, גבעתיים, ראשון לציון, הרצליה, מודיעין, ירושלים, מועדון קשתי כוכב השרון בכפר סבא ומכון וינגייט בנתניה, וכן שלושה מועדוני קשתות של בתי הלוחם השייכים לארגון נכי צה"ל בירושלים, תל אביב וחיפה. בעבר פעלו מועדונים נוספים בגן יבנה, חיפה, קיבוץ חפציבה, מרכז הספורט לנכים (איל"ן) ברמת גן ועוד. בנוסף קיימים בארץ מועדוני קשתות נוספים המיועדים בעיקר לחובבים ולא לתחרויות מקצועיות.
בשנת 2014 נשלחה מאיה רייסין ממועדון ראשון לציון לאולמפיאדת הנוער ננג'ינג שבסין. עלתה לשלב 16 הגמר ונפסלה, אבל ניצחה בשלב 1 עם קשת טורקי בקטגוריית "מיקס תים" עולמי.
בשנת 2017 הוקם ביישוב הושעיה שבגליל מועדון של עמותת קשתי הגליל.
בשנת 2018 נוסף מועדון קשתות בעיר רחובות שנקרא "קשתי השפלה".
בשנת 2021 ייצג את ישראל  קשת בשם איתי שני שנשלח לאולימפיאדה בטוקיו יפן, אך הוא לא הצליח להעפיל אל הגמר. הוא היה הקשת הישראלי הראשון שייצג את ישראל  במשחקים האולימפיים והגיע עד שלב שמינית הגמר בו הודח.  


== ראו גם ==
קשת (מקצוע)
ירי ספורטיבי


== קישורים חיצוניים ==

פדרציית הקשתות העולמית
איגוד הקשתות בישראל
מועדון קשתי ראשון לציון
פארק היורה - חץ וקשת, בית לחם הגלילית
רינת קליין, אומרים שזה ספורט, מעריב, 11 במאי 1990