סלינה קינטנייה-פרס (בספרדית: Selena Quintanilla-Pérez; ‏16 באפריל 1971 – 31 במרץ 1995), הידועה פשוט כסלינה, הייתה זמרת-יוצרת, שחקנית, דוגמנית ומעצבת אופנה אמריקאית ממוצא מקסיקני אשר כונתה "טחאנו מדונה".היא נחשבת לאמן היחיד בתולדות הבילבורד 200 שהצליח לכבוש את הפסגה עם אלבום לטיני: Dreaming of You. במשך שלוש שנים, האלבום היה בראש מצעד האלבומים הלטיניים ואלבומי הפופ הלטיניים, מה שהפך את סלינה ליחידה בהיסטוריה שהצליחה לעשות זאת. בסוף שנת 1995 דורג האלבום כאלבום הלטיני ואלבום הפופ הלטיני המצליח ביותר על פי בילבורד. הצלחתו הייתה כה גדולה, עד שגם בשנת 1996 היה נחשב לאלבום הלטיני ולאלבום הפופ הלטיני המצליח ביותר. בשנת 1998 ובשנת 1999 דורג האלבום הקטלוג הלטיני המצליח ביותר. האלבום קיבל את תואר 59 הפלטינות הלטיניות בארצות הברית; היחיד בתולדות המדינה שעשה זאת, מה שהופך אותו לאלבום הלטיני הנמכר ביותר בכל הזמנים במדינה. אלבומה Amor Prohibido, נחשב לאלבום הלטיני השני הנמכר ביותר בכל הזמנים במדינה, עם מכירות של למעלה מ-2,160,000 עותקים.סלינה הפכה לאמן הלטיני הנמכר ביותר בכל הזמנים, אך בשנת 2018 נודע כי הזמרת-יוצרת הקולומביאנית שאקירה, היא האמן הלטיני הנמכר ביותר בכל הזמנים, אם כי האלבום Dreaming of You, נשאר האלבום הלטיני הנמכר ביותר בכל הזמנים בארצות הברית. בשנת 1996, יצא אלבום הרמיקס Siempre Selena, שהפך לימים לאלבום הרמיקס הלטיני השלישי הנמכר ביותר בכל הזמנים ולאלבום הרמיקס הלטיני הספרדי השני הנמכר ביותר בכל הזמנים, אחרי The Remixes, של שאקירה.במהלך הקריירה שלה, הוציאה סלינה כמה מהלהיטים הלטיניים המצליחים ביותר בכל הזמנים, ביניהם "Como la Flor", שנמכר בלמעלה מ-540,000 עותקים בארצות הברית בלבד, "Amor Prohibido", שדורג כשיר הלטיני המצליח ביותר בשנת 1994 על פי בילבורד, "Bidi Bidi Bom Bom" שדורג כשיר הלטיני השביעי המצליח ביותר בשנת 1994, "No Me Queda Más" שדורג כשיר הלטיני המצליח ביותר בשנת 1995, "Fotos y Recuerdos" שדורג כשיר הלטיני השני המצליח ביותר בשנת 1995, ו-"Dreaming of You", שדורג כאחד מהשירים המצליחים ביותר בקנדה בשנת 1996.


== ביוגרפיה ==
סלינה נולדה באגם ג'קסון במחוז ברזוריה, טקסס, כבת הזקונים למרסלה אופליה קינטנייה (לבית סאמור) ולזמר אברהם קינטנייה. מוצאה של אימה הוא מקסיקני-צ'ירוקי.
סלינה נרצחה בגיל 23 על ידי יולנדה סלדיבר, נשיאת מועדון המעריצים של הזמרת. בשנת 1997 האחים וורנר הפיקו סרט על חייה בשם "סלינה" שבו גילמה את דמותה השחקנית ג'ניפר לופז.


== קריירה ==


=== 1971–1988: ביוגרפיה ותחילת הקריירה ===
סלינה קינטנייה נולדה ב-16 באפריל 1971 באגם ג'קסון, טקסס. היא נולדה כילדה הצעירה ביותר של מרסלה אופליה קינטנייה ואברהם קינטנייה ג'וניור, מוזיקאי לשעבר. סלינה גדלה כעדת יהוה. סלינה הוכנסה לתעשיית המוזיקה באמצעות אביה, שראה אותה כמתאימה לתעשייה וטען כי "היה לה תזמון ויכולות מושלמות להצליח בכך". הוא צירף את ילדיו ללהקת סלינה ולוס דינוס, שכללה את A.B. קינטנייה השלישי על הבס, סוזט קינטנייה על התופים, וסלינה כסולנית. הלהקה הפכה למקור ההכנסה העיקרי של המשפחה לאחר שזו גורשה מביתה בעקבות משבר הנפט של שנות השמונים. המשפחה הגישה בקשה לפשיטת רגל לאחר שהמסעדה המקסיקנית של קינטנייה ג'וניור חדלה להניב רווחים עקב המשבר. בהמשך עברה המשפחה לקורפוס כריסטי שבטקסס, וסלינה ולוס דינוס החלה להקליט מוזיקה באופן מקצועי. בשנת 1984 הוציאה הלהקה את התקליט הראשון שלה, Selena y Los Dinos, על ידי חברת תקליטים קטנה ועצמאית. המשפחה הייתה זקוקה לכסף, מה שהוביל את הלהקה להופיע בפינות רחוב, חתונות וירידים.קינטנייה ג'וניור רצה שילדיו יקליטו מוזיקת טחאנו (סוגה מוזיקלית הנשלטת בעיקר על ידי גברים) וכיוון את הלהקה להצליח בתחום. הפופולריות של סלינה כזמרת גברה לאחר שזכתה בפרס מוזיקת הטאחנו בקטגוריית "סולנית השנה" בשנת 1987. בעקבות כך, הוצע לה חוזה הקלטות גדול עם חברת התקליטים קפיטול EMI לטין בשנת 1989.


=== 1989–1991: Selena,‏ Ven Conmigo ויחסיה עם פרס ===
חוסה בהר מחברת EMI לטין רקורדס, יחד עם המנכ"ל סוני מיוזיק, צפו בסלינה בהופעה בטקס פרסי מוזיקת הטחאנו משנת 1989. בהר חיפש אחר אמנים לטיניים חדשים ורצה להחתים את סלינה בחברת התקליטים קפיטול רקורדס ואילו סוני מיוזיק לטין הציעה לקינטנייה, ג'וניור תשלום כפול אם תחתום אצלה. בהר חשב שגילה את "גלוריה אסטפן הבאה", אך הממונה עליו כינה את דעותיו כלא הגיוניות מכיוון שהוא גילה אותה בתוך פחות משבוע, במהלך שהותו בדרום טקסס. אלבום הבכורה שלה Selena, יצא לאור ב-17 באוקטובר 1989 על ידי חברת התקליטים EMI לטין. במקור, האלבום היה אמור לשלב שירים באנגלית על פי בקשת נשיא חברת התקליטים EMI לטין, אך בסופו של דבר הבקשה נדחתה על ידי יוניברסל מיוזיק גרופ (ש-EMI הייתה חברת בת שלהם) בטענה כי "היא צריכה לבסס קודם את קהל מעריציה" ולכן זה עוד מוקדם מדי להוציא שירים באנגלית. אחיה של הזמרת, א.ב. קינטנייה השלישית שימש כמפיק של האלבום ובנוסף לכך הוא גם היה מעורב או כתב לבד את כל שירי האלבום ובנוסף לכך שאר אחיה של הזמרת עבדו גם על האלבום באספקטים נוספים תחת להקה שהם הרכיבו. בנוסף לאחיה, סלינה גם עבדה עם הכותבים המקסיקנים אלחנדרו מונטיגלר וריינאלדו אורנלה. זו הייתה הפעם הראשונה בה סלינה עבדה תחת חברה גדולה ובכך ציפו לה הצלחה גדולה וגם תקווה לכך שתוכל להגיע אל קהלים בין לאומיים ולא רק לטינים. האלבום הגיע למקום השביעי במצעד האלבומים המקסיקני של בילבורד ובכך הפכה לאחת מהזמרות המצליחות ששרו מוזיקת טחאנו. בנוסף הזמרת גם זכתה בפרס "זמרת השנה" ובפרס "בדרנית השנה" בטקס פרסי מוזיקת הטחאנו. בנוסף היא הייתה מועמדת לפרס "שיר השנה" על סינגל הבכורה ולפרס נוסף על עוד אחד משירי האלבום. בעקבות יציאת האלבום הזמרת צברה פופולריות רבה והפכה לסמל מין. בעקבות הצלחת האלבום סלינה והלהקה איתה עבדה החלו להתנסות בז'אנרים נוספים של קומביה ועם השנים הקומביה הפכה לסימן ההיכר של סלינה. מתוך האלבום יצאו 3 סינגלים: "Contigo Quiero Estar", "Mentiras" ו-"Sukiyaki" שהוא גרסת כיסוי לשיר יפני.באותה שנה, קוקה קולה רצו שסלינה תהפוך לאחת מדוברותיהם בטקסס. הג'ינגל ששימש את שתי הפרסומות הראשונות שלה עבור החברה נוצרו על ידי א.ב. קינטנייה וכריס פרס. פרס דיבר על רגשותיו הרומנטיים כלפי סלינה, אף על פי שהייתה לו בת זוג בסן אנטוניו. לאחר טיול למקסיקו עם הלהקה של סלינה, פרס חשב שעדיף לו לעזוב את הסיפור הזה, היות שהוא ידע שמדובר בקשר בעייתי שכן, יש לו בת זוג, אך הוא לא הצליח ולבסוף ניסה לבנות עם סלינה מערכת יחסים. השניים נפגשו במסעדה ולאחר מכן הפכו לבני זוג. פרס וסלינה הסתירו את מערכת היחסים שלהם, מחשש שאביה ינסה להפריד ביניהם.לאחר הצלחת אלבום הבכורה, הוציאה סלינה את אלבומה השני, Ven Conmigo. את האלבום הפיק אחיה של סלינה א.ב. קינטנייה השלישי לאחר שהתעקש להיות המפיק הראשי של אלבומה הקודם. תחילה חברת התקליטים שלה הטילה בכך ספק מכיוון שהם הרגישו שזה הימור. לכן הם עשו הסכם עם קינטנייה שאם האלבום לא יצליח הוא יוחלף במפיק אחר בעל ניסיון. אלבומה הקודם של הזמרת זכה להצלחה וביסס את מעמדה בעולם מוזיקת הטחאנו ובכך אחיה נשאר כמפיק הראשי גם של אלבום זה. סלינה יצאה לסיבוב הופעות לקידום האלבום אשר זכה להצלחה רבה ומשך אליו 60 אלף איש. המבקרים שיבחו את הנוכחות הבימתית של הזמרת בהופעותיה. הסינגל "Baila Esta Cumbia" זכה להצלחה רבה כאשר היה לשיר המושמע ביותר בתחנות הרדיו למעלה במחודש ועזר לבסס את מעמדה של הזמרת במקסיקו. האלבום הגיע למקום השלישי במצעד האלבומים המקסיקנים האזוריים של בילבורד ובכך היא עקפה את המיקום של אלבומה הקודם וזכתה להפוך לאיום מסחרי ולהכרה רבה. כבר בחודש הראשון ליציאתו, האלבום קיבל מעמד אלבום זהב באמריקה הלטינית ובכך הפכה סלינה לזמרת הטחאנו הראשונה להגיע להישג זה ובכך שבר את ההיררכיה הגברית שאפיינה את הז'אנר וראתה את הנשים שעסקו בו כנחותות. בנוסף האלבום גם היה מועמד לפרס אלבום השנה להרכב בטקס פרסי המוזיקה של טחאנו. נכון לשנת 2017 מכירות האלבום עומדות על 500 אלף עותקים באמריקה הלטינית במכירות נקיות מה שהעניק לו מעמד פלטינה כפולה ועוד 180 אלף עותקים בארצות הברית במכירות משולבות מה שהעניק לו מעמד של 3 פלטינות לטיניות (פלטינות מיוחדות הניתנות לאמנים לטינים בלבד בארצות הברית). בשנת 2020, האלבום נבחר על ידי ספריית הקונגרס לשימור במרשם ההקלטות הלאומי בשל היותו "משמעותי מבחינה תרבותית, היסטורית ואסתטית".אחות מוסמכת ומעריצה הדוקה בשם יולנדה סלדיבר ביקשה מקינטנייה ג'וניור להקים מועדון אוהדים בסן אנטוניו. במקור, היא לא אהבה את סלינה מכיוון שהיא זכתה בכל פרסי הטחאנו בזמן שהאמנים שהיא העריצה הפסידו לה. היא הפכה לחובבת נלהבת שלה והעריצה את הנוכחות הבימתית שלה. לבסוף, הוא יצר איתה קשר כדי לדון ברעיון שלה להקים מועדון מעריצים. לאחר שנפגש עמה, הוא אישר את הרעיון ונתן לה אישור להמשיך. סלדיבר הפכה למייסדת ולנשיאה בפועל של מועדון המעריצים סלינה בסן אנטוניו ביוני 1991. כנשיאה, היא הייתה אחראית על מוצריה של סלינה ואספה 22 דולרים מאנשים כדי לקדם אותה ואת המוצרים כאחד. בין היתר, היא הייתה אחראית על תאריכי הופעות וריאיונות, פגישות עם מעריצים וכולי. ההכנסות ממועדון המעריצים נתרמו לעמותות.


=== 1992–1993: הבריחה, Entre a Mi Mundo ו-Selena Live ===
אחותה של סלינה, סוזט, מצאה את אותה ואת פרס מפלרטטים זו עם זה ומיד הודיעה לאביהן. קינטנייה ג'וניור הוריד את פרס מהאוטובוס וסיפר לו שמערכת היחסים שלו עם סלינה הסתיימה. סלינה ופרס המשיכו את מערכת היחסים שלהם אף על פי שקינטנייה אסר על כך; אמה של סלינה מרסלה, קיבלה את מערכת היחסים שלהם. קינטנייה ג'וניור ראה את סלינה ופרס ממשיכים בשלהם ובין השניים (קינטנייה וסלינה) פצח ויכוח סוער. הוא כינה את פרס כ"סרטן של המשפחה" ואיים לפרק את הלהקה של סלינה אם ימשיכו בקשר. לבסוף, קינטנייה ג'וניור פיטר את פרס מהלהקה ומנע מסלינה לעזוב איתו. לאחר פיטוריו, פרס וסלינה המשיכו בחשאי לקיים את מערכת היחסים שלהם. בבוקר 2 באפריל 1992, סלינה ופרס החליטו לחשוב האם כדאי להם להמשיך בכך, היות שידעו שאביה לעולם לא יקבל זאת. עם זאת, החליטו השניים להינשא, בטענה שאם יודיעו לאביה שהם נשואים, הוא לא יוכל לעשות דבר בנושא. לאור מעשיהם, עברו סלינה ופרס לדירה בקורפוס כריסטי. בריאיונות הצהיר קינטנייה ג'וניור כי הוא חשש שפרס הוא שוביניסט שימנע מסלינה מלהמשיך בקריירה שלה. בסופו של דבר, החליט קינטנייה ג'וניור להתנצל בפני פרס, לדבר איתו ולקבל אותו מחדש ללהקה.לאחר כל המאורעות שקרו, הוציאה סלינה את אלבומה השלישי, Entre a Mi Mundo. גם הפעם אחיה היה המפיק של האלבום והוא גם זה שהלחין את רוב השירים ביחד עם חברי הלהקה ריקי ולה ופיט אסטודילו. הלהקה חקרה באלבום זה סוגות נוספות ובכך למעשה הפכה את האלבום להקלטה החדשנית ביותר שלה. בנוסף למוזיקת הטחאנו והקומביה המקסיקני האלבום הכיל גם מוזיקת R&B, רוק ומוזיקה אלקטרונית. מילות האלבום עסקו בעיקר בהעצמה נשית ובזהות עצמית אשר באו לדידי ביטוי בשירים שעסקו ברומנטיקה בין בני נוער, בגידה ואהבה ללא תנאים. על מנת לקדם את האלבום הופיעה הזמרת בארצות הברית ואף יצאה לסיבוב הופעות במסיקו אליו התלוו עיתונאים. ההופעות של סלינה במקסיקו זכו לשבחי ביקורות אשר רבים כינו אותה כזמרת ש"מתאימה לכל העמים". גם הצלחתו המסחרית של סיבוב ההופעות הייתה חסרת תקדים כאשר באחד מהופעותיה נכחו 70 אלף איש ובכך כונתה כזמרת הטאחנו המצליחה ביותר במדינה. גם האלבום קיבל ביקורות חיוביות ממבקרי מוזיקה שכינו אותו כ"פורץ דרך". הצלחתו המסחרית גם הייתה גדולה כאשר הגיע למקום הראשון במצעד האלבומים המקסיקניים של בילבורד ונשאר במצעד במשך 8 חודשים רצופים. הוא נבחר לאלבום המקסיקני האזורי השני הנמכר ביותר בכל הזמנים על ידי מגזין בילבורד, והוא הפך לאלבום הראשון של זמרת טחאנו שנמכר בלמעלה מ-300,000 עותקים במקסיקו, ובכך הפך לאלבום הנשי הנמכר ביותר בז'אנר בכל הזמנים. האלבום מכר 600 אלף עותקים בארצות הברית ובכך הגיע למעמד יהלום לטיני (מעמד שניתן בארצות הברית לאמנים לטינים בלבד). מתוך האלבום יצאו 4 סינגלים "Como la Flor", "La Carcacha", "¿Qué Creías?", ו-"Ámame" אשר זכו להצלחה רבה וביססו את הקריירה של הזמרת. הסינגל הראשון הגיע למקום ה-6 במצעד השירים הלטינים של בילבורד והגיע למעמד של תשע פלטינות לטיניות בארצות הברית, ובעיני רבים נחשב גם לשיר שהאיץ את ההצלחה שלה במקסיקו ולימים גם הפך לשיר המזוהה ביותר איתה ולאחר מותה השיר זכה לפופולריות מחודשת.
אלבום ההופעה הראשון שלה Selena Live!, יצא לאור ב-4 במאי 1993, על ידי חברת התקליטים EMI לטין. האלבום מכיל אוסף של שירים של הזמרת אשר בוצעו בהופעות חיות לצד שלושה שירים חדשים. הביצועים הוקלטו במהלך מופע חינמי שקיימה הזמרת בטקסס. האלבום הגיע למעמד אלבום זהב לטיני ולאחר מותה הגיע למעמד פלטינה לטינית כפולה ולמעמד אלבום זהב רגיל. האלבום זכה בפרס גראמי בקטגוריית האלבום המקסיקני-אמריקאי הטוב ביותר ובכך הפכה לאמנית הטחאנו הראשונה לעשות זאת. בנוסף היא זכתה בשני פרסים בטקס פרסי הבילבורד הלטיני וב-3 פרסים בטקס פרסי מוזיקת הטחאנו. האלבום הגיע למקום הראשון במצעד האלבומים המקסיקנים האזוריים ולמקום השני במצעד האלבומים הלטינים ואף הגיע למקום ה-79 בבילבורד 200. לאחר צאת האלבום האלבום זכה לביקורות חיוביות כאשר מבקרי מוזיקה רבים טענו שהאלבום מבשר טובות לקראת אלבומה הבא וכי בזכות אלבום זה רבים החלו לכנות אותה כ"מדונה המקסיקנית". האלבום הוליד הוליד שלושה סינגלים, ששהו בו זמנית בחמשת המיקומים הראשונים במצעד השירים הלטינים של בילבורד.


=== 1994–1995: בוטיקים ו-Amor Prohibido ===
ב-27 בינואר 1994 נוסד על ידי סלינה הבוטיק, סלון היופי וחנות הבגדים, Selena Etc.. לאחר שזכתה להצלחה בינלאומית כזמרת, החליטה לפתוח בוטיק במטרה למכור את מוצריה. המגזין Hispanic Business דיווח כי הזמרת הרוויחה מעל 5 מיליון דולר מהבוטיקים האלה. בוטיק נוסף אמור היה להיפתח במונטריי שבמקסיקו בשנת 1995, אך בשל רצח סלינה הוא לא נפתח. הבוטיק בסן אנטוניו נסגר זמן מה לאחר שנת 1999. לאחר מותה של סלינה, כריס פרס, בעלה ואלמנה של סלינה, היה אחראי על העסק. לאחר יום השנה ה-16 לפתיחת הבוטיק בקורפוס כריסטי, הוא נסגר באופן רשמי החל מיולי 2009. שבוע לאחר סגירת החנות, כריס פרס תלה "שלט למכירה" וביקש 91,454 אלף דולרים עבור הבוטיק. מחיר המכירה הסופי היה 165,000 אלף דולר. זמן קצר לאחר המכירה, כל הסחורה והאביזרים שנותרו החלו להימכר במוזיאון סלינה, שנמצא מספר קילומטרים מהמקום בו היה פעם הבניין הראשי של Selena Etc.‏.במרץ 1994, יצא אלבומה הרביעי והאחרון (שיצא כשהייתה בחיים) של סלינה, Amor Prohibido. באותה התקופה לזמרת כבר היה קהל מעריצים מבוסס אך אלבום זה האדיר את שמה עוד יותר אף מקודם. את שירי האלבום כתב אחיה א.ב קינטנייה, אותם כתב ביחד עם ריקי ולה ופיט אסטודילו שהיו חלק מלהקת הלוס דינוס. האלבום נחשב לבעל סאונד בוגר יותר ומשלב בתוכו בנוסף למוזיקת הטחאנו המסורתית גם מוזיקת רנצ'אנו והיפ-הופ. גם מוזיקת הטחאנו שאפיינה את אלבומיה הקודמים עברה מודרניזציה והותאמה לאותה תקופה תוך כי שנעשה שימוש בסינתיסייזרים ובסגנון פשטני יותר של המוזיקה. מבחינה לירית האלבום עוסק במערכות יחסים לא מתפקדות ויציבות וחוקר נושאים כמו אהבה, בגידה ומחלוקות חברתיות. מתוך האלבום יצאו 4 סינגלים כאשר הסינגל הראשון היה שיר הנושא אשר זכה להצלחה רבה כאשר הגיע למקום הראשון במצעד השירים הלטינים של בילבורד ובכך הפך לשיר הלטיני המצליח ביותר בארצות הברית לשנה זו. הסינגל השני מהאלבום היה השיר "Bidi Bidi Bom Bom" אשר זכה להצלחה רבה גם הוא כאשר הגיע גם למקום הראשון במצעד הלטיני של בילבורד. להישג זה הצטרפו גם שני הסינגלים האחרים מהאלבום כאשר השיר "No Me Queda Más" היה לשיר הלטיני המצליח ביותר בארצות הברית בשנת 1995. הצלחת שירי האלבום הפכו אותם לשירים המזוהים עם הזמרת. על מנת לקדם את האלבום, יצאה סלינה לסיבוב הופעות אשר שבר שיאים במכירות הכרטיסים באצטדיון אסטרדום בארצות הברית ובפסטיבל Calle Ocho ובכך הפכה סלינה לאחת הזמרות הלטיניות הכי מצליחות בארצות הברית בתחום סיבובי ההופעות. האלבום הגיע למקום הראשון במצעד האלבומים הלטינים של בילבורד ונהיה לאלבום הטחאנו הראשון אי פעם לעשות זאת. הצלחתו המשיכה להרקיע שחקים כאשר נשאר בחמישייה הפותחת במצעד במשך 98 שבועות. בנוסף האלבום שהה 97 שבועות במקום הראשון במצעד האלבומים המקסיקניים של בילבורד ובכך שבר שיא לאלבום שהה במקום הראשון הכי הרבה שבועות אי פעם ולאלבום הראשון ששהה במצעד ב-4 שנים קלנדריות. האלבום זכה לשבחי ביקורות ובעיני רבים נחשב לאלבום הטוב ביותר שלה באותה תקופה ובמשך השנים ציינו כי האלבום הצליח לשמור על הרוח החדשנית שלו גם במאה ה-21. בנוסף האלבום הפך את מוזיקת הטחאנו לפופולרית וגרם להרבה אנשים שלא הכירו מוזיקה זו להכיר בה. האלבום היה מועמד לפרס גראמי בקטגוריית האלבום המקסיקני-אמריקאי הטוב ביותר ובנוסף זכה בפרס אלבום השנה בטקס פרסי הטחאנו ובפרס האלבום המקסיקני האזורי הטוב ביותר בטקס פרסי Lo Nuestro.
לאחר הצלחתו, החלה לעבודה על אלבומה החמישי. שמו טרם הוחלט, אך הוא תוכנן להכיל את סגנון מוזיקת הקרוסאובר. לאחר שנרצחה בשנת 1995, יצא האלבום כשהיא כבר לא הייתה בין החיים.


== הרצח ==
 ערך מורחב – רצח סלינהאביה ומנהלה, אברהם קינטנייה ג'וניור, מינו את יולנדה סלדיבר לנשיאת מועדון המעריצים של סלינה בשנת 1991 לאחר שסלדיבר ביקשה שוב ושוב שיאשרו לה להקים אחד כזה. בינואר 1994 הפכה סלדיבר למנהלת הבוטיקים של הזמרת. העובדים, מעצבת האופנה ובת דודתה של סלינה, החלו להתלונן על סגנון הניהול הבעייתי של סלדיבר. בינואר 1995 החל קינטנייה ג'וניור לקבל שיחות טלפון ומכתבים ממעריצים זועמים ששילמו דמי חברות במועדון המעריצים שלה ולא קיבלו בתמורה כלום. הוא החל לחקור את תלונותיהם ומצא ראיות לכך שסלדיבר מעלה בכספי מועדון המעריצים ובבוטיקים של סלינה, בסך של 60,000 דולר באמצעות שקים מזויפים. לאחר שמשפחת קינטנייה התעמתה איתה, קנתה סלדיבר אקדח, פיתתה את סלינה להגיע למוטל ולבסוף ירתה בגבה. אף על פי שרופאים ניסו להחיות את סלינה, נקבע מותה מאובדן דם ודום לב.
הקהילה הלטינית הושפעה עמוקות מהידיעה על הרצח של סלינה. אנשים נסעו אלפי קילומטרים כדי לבקר בביתה, בבוטיקים ובזירת הפשע ואילו כנסיות עם קהילות גדולות של לטינים ערכו תפילות על שמה. כל רשתות הטלוויזיה הגדולות בארצות הברית קטעו את התוכניות הקבועות שלהן כדי לדווח על הרצח בזמן אמת. תגובת הציבור למותה של סלינה הושוותה לאלה שבאו בעקבות מותם של ג'ון לנון, קורט קוביין וג'ון פ. קנדי. כמה אמריקאים שלא הכירו את הזמרת ואת גודל ההשפעה שלה על העולם, מתחו ביקורת על תשומת הלב הרבה שהופנתה כלפיה, הן מהקהילה האמריקאית והן מהקהילה הלטינית. מנחה הרדיו הווארד סטרן לעג לרצח, לקבורה ולאבל של סלינה וביקר את המוזיקה שלה, תוך שהשמיע את שיריה כשברקע יריות וגרם למהומה בקרב האוכלוסייה הלטינית. ב-12 באפריל 1995 (שבועיים לאחר מותה) הכריז מושל טקסס באותה העת, ג'ורג' ווקר בוש, על "יום סלינה", אירוע רשמי של המדינה שחל בסמוך ליום ההולדת שלה. כמה אמריקאים מתחו על כך ביקורת, מכיוון ש"יום סלינה" חפף באותה השנה ביחד עם חג הפסחא.


== מורשת והשפעה ==
Dreaming of You, אלבום הקרוסאובר עליו עבדה סלינה בזמן מותה, יצא ביולי 1995 לאחר שלא הייתה עוד בין החיים. ביום צאתו, נמכר בלמעלה מ-175,000 עותקים בארצות הברית (שיא מכירות של כל הזמנים לאישה – סולו) תוך שנמכר בלמעלה מ-331,000 עותקים בשבוע הראשון לצאתו. סלינה הפכה לאמנית השלישית בהיסטוריה (ביחד עם ג'נט ג'קסון ומריה קארי) שהצליחה למכור עם אלבום למעלה מ-300,000 עותקים בשבוע אחד. הוא הגיע למקום הראשון במצעד הבילבורד 200 והיה לאלבום הלטיני הראשון והיחיד בכל הזמנים שהצליח לעשות זאת. Dreaming of You היה לאלבום הראשון של אמן סולו שנפטר, שהצליח לכבוש את פסגת המצעד. הפתיחה של האלבום הפכה לאחת מעשר הפתיחות הגדולות ביותר במצעד ולפתיחה הגדולה ביותר של אישה במצעד. כאשר Dreaming of You נכנס למצעד הבילבורד 200, היו בו בסך הכול חמישה אלבומים של סלינה בו זמנית ובכך הפכה לאישה הראשונה בתולדות המצעד שעשתה זאת. איגוד תעשיית ההקלטות האמריקאי (RIAA) העניק לאלבום 59 תוארי פלטינות לטיניות במדינה, על מכירות של למעלה מ-3.54 מיליון עותקים. נכון לשנות ה-20 של המאה ה-21, האלבום נחשב לאלבום הלטיני הנמכר ביותר בכל הזמנים בארצות הברית, פי נילסן סאונדסקאן. נכון לשנת 2015, הוא נמכר בלמעלה מחמישה מיליון עותקים ברחבי העולם. בחמש שנים הצליחו חמשת אלבומיה של סלינה להימכר בסכום כולל של ארבעה מיליון דולרים. סלינה הוכנסה להיכל התהילה של המוזיקה הלטינית של בילבורד, היכל התהילה של הארד-רוק קפה בשנת 1995, היכל התהילה של דרום טקסס, והיכל התהילה של מוזיקת הטחאנו בשנת 2001. בדצמבר 1999 היא זכתה בתואר "האמן הלטיני הנמכר ביותר בשנות ה-90" ו"האמן הלטיני הנמכר ביותר של העשור", על ידי בילבורד; זאת על סמך המכירות של 14 הסינגלים שלה ואלבומיה שיצאו באותה העת.אלפי אמנים ברחבי העולם כדוגמת ויטני יוסטון, ביונסה, דמי לובאטו, ליידי גאגא, מארק אנתוני, קייטי פרי, דייוויד ארצ'ולטה, דדי יאנקי, וסלינה גומז, הצהירו כי סלינה הייתה ההשפעה שלהם.


== דיסקוגרפיה ==


=== אלבומי אולפן ===
1989: Selena
1990: Ven Conmigo
1992: Entre a Mi Mundo
1994: Amor Prohibido
1995: Dreaming of You


== פילמוגרפיה ==


== קישורים חיצוניים ==

  אתר האינטרנט הרשמי של סלינה סלינה, ברשת החברתית טוויטר
 סלינה, ברשת החברתית אינסטגרם
 סלינה, סרטונים בערוץ היוטיוב
 סלינה, במסד הנתונים הקולנועיים IMDb (באנגלית)
 סלינה, באתר AllMovie (באנגלית)
 "סלינה", במסד הנתונים הקולנועיים Kinopoisk.ru (ברוסית)
 סלינה, באתר iTunes  (באנגלית)
 סלינה, באתר Spotify
 סלינה, באתר SoundCloud (באנגלית)
 סלינה, באתר Last.fm (באנגלית)
 סלינה, באתר AllMusic (באנגלית)
 סלינה, באתר MusicBrainz (באנגלית)
 סלינה, באתר Deezer
סלינה, באתר Yandex.Music (ברוסית)
 סלינה, באתר Discogs (באנגלית)
סלינה, באתר Genius
סלינה, באתר SecondHandSongs
 סלינה, באתר בילבורד (באנגלית)
 סלינה, באתר Tidal (באנגלית)
סלינה, באתר "Find a Grave" (באנגלית)


== הערות שוליים ==