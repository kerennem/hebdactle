ארץ האש (בספרדית: Tierra del Fuego) הוא ארכיפלג מצידו הדרומי של מצר מגלן, הנמצא בקצה הדרומי של אמריקה הדרומית. הארכיפלג מחולק בין ארגנטינה ובין צ'ילה. ארץ האש היא הנקודה היבשתית הדרומית ביותר בכדור הארץ פרט לאנטארקטיקה. בארץ האש ניצבים אחדים מהקרחונים הגדולים ביותר שקיימים על אדמת החלק המערבי של כדור הארץ[דרוש מקור]. מקור השם "ארץ האש" הוא במדורות הילידים הרבות שראה מגלה הארצות פרדיננד מגלן, כאשר חצה בספינתו את המצר שנקרא מאוחר יותר על שמו.
בארץ האש גדלה צמחייה מעטה ופרט לערים ריו גראנדה ואושואיה אין בה עוד נקודות התיישבות גדולות. לאזור אקלים ממוזג ובחלקו המערבי גשמים רבים (4,000–5,000 מ"מ בשנה). בשאר חלקיו גשמים מועטים.


== גאוגרפיה ==
הארכיפלג מורכב מהאי הראשי, האי הגדול של ארץ האש, ומקבוצה של איים קטנים יותר. האי הגדול מחולק בין שתי מדינות: 38.57% מהשטח שייך לארגנטינה, ו-61.43% ממנו שייך לצ'ילה. את הארכיפלג מחלקת תעלת ביגל, שנמצאת מדרום לאי הראשי. האיים הגדולים ביותר מדרום לתעלת ביגל הם הוסטה ונברינו.


== קישורים חיצוניים ==
ארץ האש, באתר אנציקלופדיה בריטניקה (באנגלית)