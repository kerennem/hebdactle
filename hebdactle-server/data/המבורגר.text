המבורגר (באנגלית: Hamburger) הוא קציצה מטוגנת או צלויה העשויה מבשר בקר / מטופו בגרסה הצמחונית - טבעונית. נהוג לאכול אותה בדרך כלל בתוך לחמנייה עגולה פרוסה לשניים, עם תוספות כגון ירקות, רטבים, גבינה ובייקון.


== היסטוריה ==
ישנו ויכוח על זהות ממציאו של כריך ההמבורגר, ומספר רב של טבחים ובעלי מסעדות טוענים להמצאתו, בעיקר באמריקה ובגרמניה, אך רוב החוקרים מאמינים שמקורו באמצע המאה ה-19 בארצות הברית. שמו לקוח משם מאכל אחר, סטייק המבורג, מאכל הדומה לסטייק טרטר אותו הביאו עימם מהגרים גרמניים לאמריקה. גרסאות צלויות של מאכל זה החלו להופיע בספרי בישול ומסעדות אמריקאיות במאה ה-18 ואילך, לעיתים בין שתי פרוסות לחם. כיום ההמבורגר מוגש בדיינרים ובמזללות מזון מהיר, ובמסעדות בכל רחבי ארצות הברית והעולם.
ההמבורגר, כמו המאכל עליו הוא מבוסס, נקרא על שם העיר הגרמנית המבורג.


== הכנה והגשה ==
הקציצה מטוגנת במחבת או צלוייה על גריל. מעל הקציצה נהוג להוסיף רטבים ותוספות (גבינה, ירקות, תוספת בשר וכו'). נהוג להגיש לצד ההמבורגר צ'יפס או טבעות בצל כתוספת.
קיימות חברות מזון מהיר שמוכרות בהיקף רחב מנות המבורגר ובנוסף מסעדות רבות אשר מתמחות בהכנת המבורגר ואינן נחשבות לרשתות מזון מהיר. ההבדלים העיקריים בין אלו לרשתות המזון המהיר הם באיכות המרכיבים, רמת ההגשה והבישול, אופי השירות והמחיר.


== הפצתו בעולם של ההמבורגר ==
המבורגר נחשב לאחד ממאכלי המזון המהיר המוכרים ביותר בעולם. כיום המאכל משמש כמנת הדגל של רשת המזון המהיר האמריקאית מקדונלד'ס וגם של מתחרתה ברגר קינג
ושל עוד רשתות מזון מהיר רבות. גם בישראל המאכל נחשב כפופולרי ביותר וגם החברה הישראלית בורגראנץ'.


== צ'יזבורגר ==

צ'יזבורגר הוא הלחם בסיסים באנגלית של גבינה (Cheese) והמבורגר, והמושג מתאר המבורגר בתוספת גבינה. בארצות הברית משתמשים לרוב בגבינה אמריקאית להכנת צ'יזבורגר, שהיא גבינה מעובדת, זולה וזמינה המכילה צ'דר. בישראל נהוג להשתמש בסוגים שונים של גבינה צהובה, ביניהם צ'דר, אמנטל או גבינה תוצרת הארץ הדומה לאלו.
בהמבורגריות נהוג להניח את הגבינה על הקציצה לאחר הפיכתה על הגריל ולפני הורדתה ממנו כדי לאפשר לה להינתך על הקציצה.


== המבורגר מהונדס ==

מספר מיזמי מחקר עדכניים מגדלים בשר במעבדה באופן ניסויי, אך בשר מהונדס עדיין לא זמין באופן מסחרי. באפריל 2013 נחשף לראשונה הציבור להמבורגר הראשון שהוכן מבשר בקר שגדל במעבדה.


== ראו גם ==
מדד ביג מק
המבורגר צמחוני


== קישורים חיצוניים ==
קהילת המבורגר ישראל
ההמבורגר המושלם כתבה ומתכונים של גיא רובננקו באתר Xnet
היסטוריה של ההמבורגרים (באנגלית)
שרי אנסקי, בורגר קלאס: שרי אנסקי מכינה המבורגר ביתי משובח, nrg, ‏19 ביוני 2010
עז תלם‏, תולדות הקציצה: ההיסטוריה של ההמבורגר, באתר וואלה!‏, 5 באוקטובר 2014
עדי רובינשטיין, ‏קציצת מדרגה, באתר ישראל היום, 4 בדצמבר 2014
חיים כהן, חיים כהן: המתכון להמבורגר המושלם, באתר ynet, 6 בדצמבר 2017
המבורגר, באתר אנציקלופדיה בריטניקה (באנגלית)


== הערות שוליים ==