גלקסיית מוט ספירלית היא גלקסיה ספירלית עם מרכז בצורת מוט המורכב מכוכבים. מוטות נמצאים בכחצי מכל הגלקסיות הספירליות. באופן כללי המוט משפיע הן על תנועת הכוכבים והן על תנועתו של הגז התוך-גלקטי בגלקסיה הספירלית ויכול גם להשפיע על זרועות הספירלה.
אדווין האבל סיווג סוג זה של גלקסיות ב-SB (ראשי תיבות של Spiral, Barred) בסיווג האבל, וסידר אותן בשלוש תת-קטגוריות המבוססות על מידת הפתיחות של זרועות הספירלה. הסוג SBa מציין זרועות צמודות והדוקות, בעוד הסוג SBc מציין זרועות חופשיות מאוד. הסוג SBb מציין את הגלקסיות שנמצאות בין SBa ו-SBc. סוג רביעי, SBm, נוצר כדי לתאר גלקסיות מוט ספירליות לא סדורות במקצת, כדוגמת ענני מגלן, שלעיתים מסווגות כגלקסיות לא-סדורות, אך נמצאו כבעלות צורה של גלקסיות מוט ספירליות.
בשנת 2005, תצפיות מטלסקופ החלל שפיצר גיבו ראיות קודמות לפיהן הגלקסיה שלנו, שביל החלב, היא גלקסיית מוט ספירלית. תצפיות שנערכו על ידי טלסקופי רדיו הציעו כבר שנים לפני כן שהגלקסיה שלנו היא גלקסיית מוט ספירלית, אך טלסקופ החלל שפיצר, עם יכולת תצפית בתחום התת-אדום, סיפק הוכחות ודאיות.


== המוטות ==
גלקסיות מוט ספירליות הן יחסית שכיחות. סקרי שמיים מראים שעד כשני שלישים מכלל הגלקסיות הספירליות כוללות מוט. סבורים כי המוט פועל כמנגנון המכוון גז פנימה מזרועות הספירלה באמצעות תהודה מסלולית, ממקד את השטף וגורם ליצירת כוכבים חדשים. כיום חושבים שתהליך זה מסביר למה לגלקסיות מוט ספירליות רבות כל כך יש גרעין גלקטי פעיל, כמו זה שנראה ב-גלקסיית גלגל הרוח הדרומית.
יצירת המוט נחשבת באופן כללי לתוצאה של גל צפיפות המתפשט ממרכז הגלקסיה כאשר השפעותיו של גל זה מעצבות מחדש את מסלולם של הכוכבים הפנימיים. השפעה זו מתרחבת עם הזמן לכוכבים החיצוניים יותר, ויוצרת צורת מוט. סיבה נוספת שיכולה לגרום ליצירת המוט היא הפרעות כבידה בין גלקסיות.
מוטות נחשבים לתופעה זמנית בחיי גלקסיות ספירליות, כך שצורת המוט נחלשת עם הזמן, והופכת את הגלקסיה מגלקסיית מוט ספירלית לגלקסיה ספירלית "רגילה". מעבר לגודל מסוים מסת המוט שנצברה מחלישה את יציבותו של כל מבנה המוט. גלקסיות מוט ספירליות עם כמות מסה גבוהה במרכזן נוטות להיות בעלות מוט קצר, רחב ועבה. מכיוון שלגלקסיות ספירליות רבות יש מבנה של מוט במרכזן, סביר שזו תופעה חוזרת בהתפתחות גלקסיות ספירליות.
מחקרים חדשים מאשרים את הרעיון שמוטות הם סימן לגלקסיות בוגרות שתהליך התפתחותן נמצא בסיומו. קבוצה שנוהלה על ידי קארטיק שת' (Kartik Sheth) ממרכז שפיצר למדע במכון הטכנולוגיה בפסדנה, קליפורניה מצאה שרק 20% מהגלקסיות הספירליות בעבר הרחוק היו בעלות מוט, בהשוואה לכמעט 70% מהגלקסיות הספירליות כיום.


== התפיחות ==

בזמן חקירת מרכז שביל החלב, מדענים גילו שהתפיחה בשביל החלב היא בצורת בוטן. ממצא זה הביא למסקנה שלכל גלקסיית ספירלה מוטית יש תפיחה בצורת בוטן. בתצפית על גלקסיה ספירלית רחוקה כאשר ציר הסיבוב ניצב לקו הראיה, או כאלה הנראות "פרושות" לצופה, צורת התפיחה נראית בקלות, ולכן גלקסיות אלה מסווגות במהירות כגלקסיות מוט ספירליות או כגלקסיות ספירליות "רגילות". הגלקסיה NGC 4565 סווגה כגלקסיה ספירלית ללא מוט לפי שיטה זו.


== דוגמאות ==


== קישורים חיצוניים ==