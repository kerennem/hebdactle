מסתמי הלב נמצאים בלב ואחראים לזרימה חד כיוונית של הדם בתוך חללי הלב וממנו החוצה. המסתמים נפתחים ונסגרים כתוצאה מהפרשי לחצים משני צדיו של כל מסתם.
ישנם ארבעה מסתמים בלב:

שני מסתמי עליות-חדרים (נקראים גם מסתמי מפרש)- atrioventricular) av) האחד בין העלייה הימנית לחדר הימני (המסתם התלת-פסיגי), והשני בין העלייה השמאלית לחדר השמאלי (המסתם הצניפי). הם נפתחים כדי לאפשר זרימת דם מהעלייה לחדר, ונסגרים כדי למנוע זרימת דם חזרה מהחדר לעלייה.
שני מסתמים דמויי ירח (נקראים גם מסתמי כיס)- semilunar) sl) שנמצאים ביציאה משני חדרי הלב, מסתם עורק הריאה ביציאה מהחדר הימני לעורק הריאה, ומסתם אבי העורקים ביציאה מהחדר השמאלי לאבי העורקים. הם נפתחים כדי לאפשר זרימת דם לעורקים, ונסגרים כדי למנוע זרימת דם חזרה מהעורקים לחדרי הלב.בזמן הרפיית הלב (דיאסטולה), מתמלאים חדרי הלב, מסתמי העליות-חדרים נפתחים והמסתמים דמויי הירח נסגרים. בזמן התכווצות הלב (סיסטולה) מוזרם הדם לאבי העורקים ולעורק הריאה וחדרי הלב מתרוקנים. בשלב זה נסגרים מסתמי העליות-חדרים ונפתחים המסתמים דמויי ירח.
נקישות הסגירה של מסתמי הלב הם הקולות הנשמעים במהלך פעימות הלב.


== מסתמי העליות-חדרים ==

מסתמי העליות-חדרים מכונים גם מסתמי מפרשים, בשל צורתם המיוחדת. אלו מסתמים חד-כיווניים גדולים המורכבים ממעין עלים דמויי חרמשים, שמונעים זרימה חוזרת מהחדרים לעליות במהלך הסיסטולה (התכווצות) החדרים. הם מעוגנים לקיר החדר על ידי גידים שמייצבים את המסתם למקומו. אלו מחוברים לשרירים הגורמים למתח בגידים כדי להחזיק את המסתם במקומו ומונעים ממנו להיפתח לכיוון הלא נכון (אין להם קשר לפתיחה או לסגירה של המסתם הנגרמת מהפרשי לחצים משני צדי המסתם).


=== המסתם הצניפי ===
המסתם הצניפי (המסתם המיטרלי) נמצא בצדו השמאלי של הלב בין העלייה השמאלית לחדר השמאלי. הוא מונע מהדם לזרום חזרה מהחדר השמאלי לעלייה השמאלית. המסתם הצניפי נפתח על ידי לחץ המצטבר בעלייה השמאלית בזמן התכווצות העלייה, ומאפשר לדם לזרום מהעלייה לחדר השמאלי. בסוף התכווצות העלייה נסגר המסתם כדי למנוע מהדם מלזרום חזרה מהחדר לעלייה. משום שהוא נמצא בצד שמאל של הלב, עליו להתמודד עם כוחות ולחצים חזקים. משום כך הוא בעל שני חרמשים בלבד, ולפיכך הסיכוי שמשהו ישתבש בו נמוך יותר. סיבוך נפוץ של קדחת ראומטית גורם להתעבות או להיצרות המסתם הצניפי.


=== המסתם התלת-פסיגי ===
המסתם התלת-פסיגי (המסתם הטריקוספידלי) נמצא בצדו הימני של הלב בין העלייה הימנית והחדר הימני. המסתם התלת-פסיגי, בדומה למסתם הצניפי, נפתח על ידי לחץ המצטבר בעלייה הימנית בזמן התכווצותה, ומאפשר לדם לזרום לחדר הימני. בסוף התכווצות העלייה נסגר המסתם כדי למנוע מהדם לזרום חזרה מהחדר הימני לעלייה.


== מסתמי הכיסים ==
מסתמי הכיסים הם מסתמים דמויי סהר הנמצאים בפתחו של עורק הריאה ובפתחו של אבי העורקים. מסתמים אלו אינם בעלי מערכת תמיכה של גידים ושרירים שקיימת במסתמי העליות-חדרים, והם דומים בכך למסתמים שמצויים בוורידים. מסתמים אלה הם חד-כיווניים, וכשהם פתוחים הם מאפשרים לדם לזרום מהלב לעורקים, וכשהם סגורים הם מונעים מהדם לזרום חזרה מהעורקים אל הלב.


=== מסתם אבי העורקים ===
מסתם אבי העורקים (המסתם האאורטלי) נמצא בין החדר השמאלי לאבי העורקים. המסתם הוא עגול, יש בו שלושה עלים, ומבנהו ופעולתו הם דמויי צמצם במצלמה. בזמן סיסטולה של החדרים עולה הלחץ בחדר השמאלי, וכשהלחץ בו גבוה מהלחץ באבי העורקים נפתח המסתם ומאפשר לדם לזרום מהחדר השמאלי לאבי העורקים. בסיום הסיסטולה, צונח הלחץ בחדר השמאלי במהירות והלחץ הגבוה יותר באבי העורקים גורם למסתם להיסגר. מסתם אבי העורקים תורם לרכיב A2 של קול הלב השני (S2).


=== מסתם עורק הריאה ===
מסתם עורק הריאה (המסתם הפולמונרי) נמצא בין החדר הימני לעורק הריאה וגם לו שלושה עלים. בדומה למסתם אבי העורקים המסתם נפתח בזמן סיסטולה של החדרים כשהלחץ בחדר הימני גבוה מהלחץ בעורק הריאה, ובסיום הסיסטולה בחדרים, כשהלחץ בחדר הימני יורד בחדות, הלחץ הגבוה יותר בעורק הריאה גורם למסתם להיסגר.


== ראו גם ==
מחלת לב מסתמית


== קישורים חיצוניים ==

Heart Contraction and Blood Flow, סרטון קצר באנגלית המדגים את אופן פעולת הלב ומסתמיו