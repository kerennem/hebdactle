האחים גְרים (בגרמנית: die Brüder Grimm או die Gebrüder Grimm) היו זוג אחים אקדמאיים גרמנים אשר עסקו בחקר התרבות הגרמנית בתחומי שפה, ספרות, אורח חיים, פולקלור, משפט, דת, היסטוריה ומיתולוגיה, שליקטו והוציאו לאור סיפורי מעשיות מהפולקלור הגרמני. כמספרי הסיפורים הידועים ביותר של אגדות עם באירופה, האגדות שאספו הפכו לשם־דבר.
יאקוב גרים (1785–1863) ווילהלם גרים (1786–1859) נולדו בעיר הנאו שבגרמניה לאב עורך דין. יאקוב ווילהלם גרים למדו בגימנסיה פרידריכגימנסיום שבעיר קאסל. הם למדו משפטים באוניברסיטת מרבורג. היו פרופסורים בעיר גטינגן ומאוחר יותר, בעקבות הזמנה של פרידריך וילהלם הרביעי, עברו לברלין והיו פרופסורים באוניברסיטה המלכותית.
על אף שרוב המעשיות שליקטו ליצירותיהם היו בעלות נופך תמים למראה ולכל הגילאים, ישנן ארבע מעשיות אנטישמיות שהאחים גרים אספו: "היהודי בקוצים", "הסחבה הטובה", "העסקה הטובה" ו"השמש תוציא הכל לאור היום".


== מעשיות האחים גרים ==
 ערך מורחב – מעשיות האחים גריםהאחים גרים נודעו בזכות יצירתם המפורסמת "מעשיות האחים גרים", אסופת מעשיות גרמניות שקיבצו, עיבדו ופרסמו בשנים 1812–1814 תחת השם אגדות לילד ולבית (Kinder- und Hausmärchen). זוהי עבודת מחקר על סיפורי פולקלור ומעשיות שיצאה לאור בשבע מהדורות בין השנים 1812–1857 והיוותה אחת מיצירות המופת של הפולקלור הגרמני תחת כיבושה והשפעתה של צרפת הנפוליאונית, וביטוי לזרם האמנות הרומנטית.
מבין האגדות הידועות ביותר שאספו האחים גרים ניתן למנות את:

הנסיך הצפרדע
היפהפייה הנרדמת
סינדרלה (במקור אשנפוטל)
הנזל וגרטל (ידוע גם כעמי ותמי)
שלגיה
החלילן מהמלין
פעמונית (במקור רפונזל)
כיפה אדומה
עוץ לי גוץ לי (במקור רמפלשטילצקין; המחזה העברי "עוץ לי גוץ לי" של שלונסקי כולל מרכיבים מקוריים רבים שאינם מצויים בסיפור רמפלשטילצקין)אגדותיהם תורגמו לשפות רבות, בהן גם לעברית. בישראל יצאו האגדות שלהם לאור בכמה הוצאות ספרים.
מבחר הסיפורים יצאו בסדרת טלוויזיה לילדים, אגדות האחים גרים אשר שודרה לראשונה בישראל בשנת 1987. 


=== סיפורים אנטישמיים ===
היהודי בקוצים (בגרמנית: Der Jude im Dorn; באנגלית: The Jew in the Brambles) הוא סיפור אנטישמי שלוקט על ידי האחים גרים, והוא מספר 110 במעשיות האחים גרים. בסיפור פוגעים בזקן יהודי באופן אכזרי, אך הדבר מוצג כהשבה לו כגמולו - כיוון שגנב את הזהב שלו מנוצרים.
הסחבה הטובה (בגרמנית: Der gute Mopp או Der gute Lappen) היא מעשייה אנטישמית שנספחה אל מעשיות האחים גרים (סיפור מס' 4 מתוך נספח מס' 17), ולא הופיעה בחלק מהמהדורות. בסיפור זה היהודי מרמה את האחיות הנוצריות ובסופו הן הורגות אותו.
העסקה הטובה (בגרמנית: Der gute Handel) הוא סיפור אנטישמי שלוקט על ידי האחים גרים, והוא מספר 7 במעשיות האחים גרים. הסיפור הוא אחד מארבעת הסיפורים שליקטו האחים גרים, שבו יהודים לוקחים חלק פעיל.
השמש תוציא הכל לאור היום (בגרמנית: Die klare Sonne bringt’s an den Tag) הוא סיפור שלוקט על ידי האחים גרים, והוא מספר 115 במעשיות האחים גרים. הסיפור הוא אחד מארבעת הסיפורים שליקטו האחים גרים, שבו יהודים לוקחים חלק פעיל. אך בניגוד ל"העסקה הטובה", "היהודי בקוצים", ו"הסחבה הטובה", בסיפור היהודי מתואר לא כגנב ורודף בצע אלא כקרבן חף מפשע.


== לקריאה נוספת ==
תום זיידמן-פרויד, עשר שיחות לילדים, מבחר מאגדות גרים, הנס כריסטיאן אנדרסן ועוד, (1922), תורגם לעברית : חיים נחמן ביאליק, (1923).


== קישורים חיצוניים ==
מידע על האחים גרים בקטלוג "מרחב" של הספרייה הלאומית
אגדות האחים גרים בפרויקט גוטנברג (באנגלית)
סיפורי המעשיות של האחים גרים -סקירה מפורטת על האחים גרים ואמינותם, באתר 'היקום של אלי אשד'
מור דעי, אגדות האחים גרים, בפרויקט 'שימו לב' אוגוסט 2021.
אריאנה מלמד, תרצו או לא, זאת אגדה, באתר ynet, 22 באוגוסט 2003
האחים גרים, באתר "דףדף"
חן מלול, לִבְנַת-שֶׁלֶג ושבעת הגמדים, "הספרנים": בלוג הספרייה הלאומית, 23.12.2018
סיפורים מוקלטים, באתר LibriVox (באנגלית)
אגדה של סיור: בעקבות האחים גרים בגרמניה, באתר ynet, 2 במאי 2012
אבי גרפינקל, ‏אחים לנצח, באתר ‏מאקו‏‏, ‏27 בדצמבר 2012‏
האחים גרים, באתר אנציקלופדיה בריטניקה (באנגלית)