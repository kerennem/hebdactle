קמפונית (שם מדעי: camponotus) היא סוג של נמלה הנפוץ בארצות רבות בעולם. ישנם יותר מאלף מינים בסוג. נמלים ממינים רבים מסוג זה מקימות את הקינים שלהן בתוך עץ, מה שהוביל לשמן האנגלי – נמלים נגריות (carpenter ants).
כמה מינים דרום-מזרח אסייתים של קמפונית מפורסמים בזכות תופעה המכונה "נמלים מתפוצצות". מדובר בנמלים המפתחות בלוטות גדולות מאוד (לעיתים בגודל הנמלה עצמה) המייצרות נוזל רעיל. כשהדבר הכרחי לטובת המושבה, הקמפוניות עלולות "לפוצץ" את הבלוטה, להרוג את עצמן ולשחרר את הנוזל. הנוזל עלול לפגוע בבעלי חיים קטנים באזור ולשתק אותם.


== המשותף למינים השונים ==
הקמפונית הוא סוג מגוון, ויש הבדלים רבים בין המינים השונים שהם חלק מהסוג, אולם יש כמה תכונות שמשותפות לכל המינים או לרובם:

גודל הפועלות נע בין 6–25 מילימטר (גודל גדול יחסית).
כל מיני הקמפונית חיים באנדוסימביוזה עם בקטריה בשם בלוכומניה (Blochmannia). ככל הנראה יש לבלוכומניה חלק מפתח בתזונה של הנמלה.
רוב מיני הקמפונית חיים בעץ, לרוב עץ רקוב ולח. לעיתים קרובות הקמפונית פולשת למגורי האדם ומזיקה להם.
יש דמיון בין תזונת המינים השונים: לרוב הקמפוניות ניזונות בעיקר מצוף וטל דבש.


== הקמפונית בישראל ==
בישראל ידועים כ-23 מינים מהסוג קמפונית. בניגוד לרוב מיני הקמפונית, אף מין בישראל אינו חי בעץ. בין המינים ניתן למנות:

קמפונית פולחת  (camponotus fellah) – נמלה חומה, אורכה נע בין 8–17 מילימטר. חיה בקינים דמויי משפך ליד עצי אורן ושיחים המאוכלסים בכנימות. נפוצה בכל הארץ.
קמפונית כרתית (camponotus creticus) – נמלה חומה בעלת בטן שחורה. אורכה בין 5–8 מילימטר. חיה בעיקר מתחת לאבנים ובאדמה. נפוצה בהרי הגליל ובכרמל.
קמפונית קדושה (camponotus sanctus) – נמלה חומה-שחורה. אורכה בין 8–12 מילימטר. מקימה קינים מתחת לאבנים או באדמה בחורשות אורנים. פעילה בעיקר בלילה. נפוצה בצפון ומרכז הארץ.
קמפונית משיית (camponotus sericeus) – נמלה שחורה, בעלת שערות קצרות וצפופות בצבע זהוב. אורכה כ-10 מילימטר. נפוצה בערבה ובאזור ים המלח.


== מינים נוספים ==
קמפונית שחורה (Camponotus pennsylvanicus) – מין הנפוץ בארצות הברית בלבד.


== לקריאה נוספת ==
רשימה של כל מיני הקמפונית בוויקיפדיה האנגלית
יעקב עופר, נלך אל נמלה: מדריך נמלים בישראל, הוצאת יובל עופר, ירושלים, 2000. תחת: קמפונית משיית, קמפונית קדושה, קמפונית פולחת, קמפוינית כרתית.


== קישורים חיצוניים ==

קמפונית, באתר ITIS (באנגלית)
קמפונית, באתר NCBI (באנגלית)
קמפונית, באתר Animal Diversity Web (באנגלית)
קמפונית, באתר האנציקלופדיה של החיים (באנגלית)
קמפונית, באתר GBIF (באנגלית)