שמנת, או שמנת מתוקה, היא מוצר חלב המשמש לבישול או להקצפה. השמנת מיוצרת על ידי הפרדה מתוך חלב של השכבה העשירה ביותר בשומן, שבאופן טבעי צפה למעלה זמן קצר לאחר החליבה. אחוזי השומן בשמנת נעים בין 10% עד ליותר מ-50%.


== תכונות ==
לשמנת צבע לבן עם נגיעה קלה מאוד של צהוב - אפור ("צבע שמנת"). בטמפרטורת החדר היא נוזל סמיך, שסמיכותו תלויה באחוזי השומן שבה. טעמה מעט מתקתק כתוצאה מהלקטוז שבה (בין 2%-4%).ככל שאחוז השומן גבוה יותר כך השמנת יציבה יותר, ונוטה פחות "להתפרק" בבישול. כאשר מתכון דורש ערבוב של שמנת לתוך נוזל רותח, משתמשים לרוב בשמנת שבה לפחות 30% שומן, כדי למנוע את היפרדותה לחלב ולשומן בנפרד.


== שימושים ==
שמנת משמשת בסיס לרטבים רבים, להסמכה של מרקים, להסמכה והעשרה של קינוחים, כבסיס לגלידה ועוד.
שמנת שבה 30% שומן או יותר ניתן להפוך לקצפת - ערבוב אוויר לתוך השמנת גורם לה להכפיל את נפחה כי בועות האוויר נלכדות בין חלקיקי השומן.


== בישראל ==
בשמנת הנמכרת בישראל 9-42% שומן. נפוצים מוצרי שמנת עמידה (מעוקרת) 10, 15, 32 ו-38 אחוזי שומן וכן תוספים מסמיכים ומייצבים.


== קישורים חיצוניים ==
שמנת, באתר אנציקלופדיה בריטניקה (באנגלית)


== הערות שוליים ==