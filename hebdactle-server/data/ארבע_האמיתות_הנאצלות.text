ארבע האמיתות הנאצלות (בסנסקריט: चत्वारि आर्यसत्यानि ‏catvāri āryasatyāni) הן בסיס הבודהיזם. תבנית ארבע האמיתות הנאצלות היא הדהרמה כפי שלימד גאוטמה בודהה. לכל אחת מן האמיתות משויכת משימה שאותה ניתן להשלים באופן מעשי.


== ארבע האמיתות ==
האמיתות הן:

דוקהה (duḥkha) - האמת בדבר קיומו של הסבל: לידה, זקנה, מוות, צער, מצוקה, פרידה וייאוש הם דוגמאות לסבל.
סמודיה (samudaya) - האמת בדבר מקור הסבל: השתוקקות, דחייה ובורות, המובילות לתהפוכות נפש מתמשכות בתודעה.
נירודהה (nirodha) - האמת בדבר הכחדת הסבל: הסבל אינו גזירת גורל. ניתן להשתחרר ממנו ולהגיע לשלוות אמת (נירוואנה).
מרגה (mārga) - האמת בדבר הדרך לשחרור מסבל: זו הדרך בת שמונת העיקרים שהתווה הבודהה, "הדרך המתומנת הנאצלת".ניתן להסביר את ארבע האמיתות באמצעות משל לתחום הרפואה, כפי שמקובל לתאר ברפואת האיור ודה:

האמת הראשונה היא האבחון - המחלה היא הסבל (דוקהה).
האמת השנייה היא אטיולוגיה - המזהה את גורמי המחלה (דחייה; השתוקקות; בורות).
האמת השלישית היא הפרוגנוזה - מצביעה על האפשרות להתגבר על המחלה.
האמת הרביעית היא המרשם לטיפול במחלה - הליכה בדרך המתומנת הנאצלת (הדארמה) תביא לרפואה שלמה.


=== דוקהה ===
האמת הנאצלת הראשונה של הקיום היא הסבל השזור בתוכו; דחק (סטרס), מועקה, חוסר נחת, חוסר שביעות רצון, או היעדר-סיפוק. בכתבים הקנוניים (דוגמת הסאטיפטהאנה) מוזכרות חוויות לידה, זקנה, מוות, צער, אבל, כאב, מצוקה, ייאוש, מגע/התקשרות עם מושאים לא אהובים, ופרידה ממושאים אהובים, כגורמים מרכזיים המפגישים עם סבל זה. גורם נוסף הוא ההצמדות לחמשת הסקהנדות ("מצרפים", "מצבורים") וההיאחזות בהן - גוף, צורה וחומר; חוויות חושיות; תפישות קוגניטיביות; תגובות מותנות (רגשיות ופיזיות כאחד); ומצבי תודעה.
המשימה המשויכת לאמת זו היא פיתוח הבנה מעמיקה ומלאה אודות מהות הסבל, והבאתה לידי שלמות.


=== סמודיה ===
האמת הנאצלת השנייה עוסקת במקור הסבל והדחק: הכמיהה למושאי התשוקות (טנהא, מילולית: צימאון), הכמיהה להמשיך ולהתקיים בעולם (סמסרה, מלכודת ההתהוות המותנית של חוויות בתודעה), והכמיהה להפסיק מלהתקיים בעולם. ההשתוקקות להעלים את הסבל נתפשת גם היא כגורם סבל בפני עצמו.
המשימה המשויכת לאמת זו היא נטישה לצמיתות הן של ההשתוקקות והן של הדחייה, המהווות את שני צדדיו של אותו המטבע.


=== נירודהה ===
האמת הנאצלת השלישית עוסקת באפשרות להכחדה מלאה, סופית ומוחלטת של כל סבל או דחק מהחוויה המודעת. ניתן לטהר את התודעה באופן מושלם מכל תאווה, תשוקה, סלידה, אשליה או בורות. 
המשימה המשויכת לאמת זו היא הגשמתה, המסמנת את ההגעה לנירוואנה, ואת ההארה שנלווית אליה.


=== מרגה ===
האמת הנאצלת הרביעית היא שישנה דרך לשחרור מכל סבל: הדרך המתומנת הנאצלת, בה מתוארים שמונה עקרונות חיים ההופכים את האדם המאמץ אותם לאדם נאצל. המשימה המשויכת לאמת זו היא פיתוח עקרונות אלו בחיי האדם (מוסר, ריכוז וחכמה), והבאתם לידי שלמות.


== ראו גם ==
גלגל (בודהיזם)
אקסיומה


== קישורים חיצוניים ==
פרופסור יעקב רז, ארבע האמיתות הנאצלות של הבודהה, הרצאה שלישית מתוך סדרת הרצאות בנושא "האתגר הבודהיסטי: דרך הבודהה בלשון הווה", אוניברסיטת תל אביב. אתר יוטיוב, ‏22 במרץ 2006. פורסמה ב13 בספטמבר 2010
ארבע האמיתות הנאצלות, באתר אנציקלופדיה בריטניקה (באנגלית)