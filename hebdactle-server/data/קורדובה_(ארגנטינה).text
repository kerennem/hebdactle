קורדובה (בספרדית: Córdoba) היא עיר הבירה של פרובינציית קורדובה, והעיר השנייה בגודלה בארגנטינה אחרי בואנוס איירס. היא מכונה 'לה דוקטה' ("המלומדת") מכיוון שהיא מהווה מרכז חינוכי חשוב באזור מאז תקופת הקולוניה הספרדית.
העיר ממוקמת לרגלי רכס הרים בשם 'סיירה צ'יקה' ונהר הסוקיה חוצה אותה מצד לצד. מבחינת מנהלית היא מחולקת ל-11 מרכזים קהילתיים שמטרתם לפזר את פעולותיה של העירייה. במפקד האוכלוסין בשנת 2010 מנתה קורדובה 1,329,624 תושבים; מספר זה מעיד על מגמת ירידה קלה בשנים האחרונות.
השטח העירוני מצטייר בצורה של ריבוע בעל צלע של 24 ק"מ, ומתפרש על 576 ק"מ.


== היסטוריה ==
קורדובה נוסדה ב-1573 על ידי חרונימו לואיס דה קאבררה כמושבה ספרדית, ונקראה על שם העיר קורדובה שבספרד. ב-1610 אנשי ישועים הקימו את  ה"קולחיו מקסימו", שנהפך ב-1613 לאוניברסיטת קורדובה (כיום האוניברסיטה הלאומית של קורדובה), אחת האוניברסיטאות העתיקות בדרום אמריקה.
לאחר סיומה של מלחמת העולם השנייה הפכה קורדובה למרכז תעשייה אווירית. הממשלה הארגנטינאית הציעה מקומות עבודה לטכנאים גרמנים מחברת פוקה-וולף וגייסה רבים מהם, בראשם קורט טאנק, שהיגרו לארגנטינה ב-1947 והשתקעו בקורדובה.


== כלכלה ==

הכלכלה המקומית מסתמכת בעיקר על תעשייה, הכוללת בין היתר ייצור רכבים, כלי טיס, טקסטיל וכימיקלים.


== חינוך ==
קורדובה הייתה במשך רוב תקופתה מרכז השכלה חשוב בארגנטינה. בעיר פועלות מספר אוניברסיטאות, בהן האוניברסיטה הלאומית של קורדובה, אחת העתיקות במדינה והשנייה בגודלה בארגנטינה, והאוניברסיטה הקתולית של קורדובה.


== תחבורה ==
את קורדובה משרת נמל התעופה הבינלאומי אינחניירו אארונאוטיקו אמברוסיו טרבז'ה, הנמצא במרחק של כ-9 קילומטרים צפון-מערבית למרכז העיר. הנמל מציע טיסות לערים מרכזיות בארגנטינה, וכן ליעדים נוספים בדרום אמריקה.
קיימות תוכניות לבניית רכבת מהירה בקו בואנוס איירס-רוסאריו-קורדובה, וכן בניית רכבת תחתית בעיר, אך התוכניות נתקעו בגלל המשבר הכלכלי ב-2008.


== ספורט ==
כמו בשאר ארגנטינה, גם בקורדובה כדורגל הוא הספורט הפופולרי ביותר. בעיר נמצאות קבוצת טאז'רס, שמשחקת בליגת העל הארגנטינאית, אינסטיטוטו דה קורדובה מליגת המשנה הארגנטינאית ובלגראנו גם כן מליגת המשנה הארגנטינאית
טאז'רס משחקת במגרש העירוני אצטדיון מריו אלברטו קמפס, אך יש לה גם את המגרש הביתי בו היא מתאמנת שנמצא בשכונת חרדין (Barrio Jardin)
אינסטיטוטו דה קורדובה משחקת במגרש הביתי שלה בשכונת אלטה קורדובה (Barrio Alta Córdoba)
בלגראנו משחקת במגרש הביתי שלה בשכונת אלברדי (Barrio Alberdi)
אינסטיטוטו דה קורדובה ידועה לציבור הארגנטינאי בעיקר בתור הקבוצה ממנה יצאו מריו קמפס זוכה ומצטיין מונדיאל 78' ופאולו דיבאלה שחקנה של יובנטוס ונבחרת ארגנטינה ובנוסף אליהם מהקבוצה יצא גם אוסבלדו סזאר ארדילס (זוכה מונדיאל 78' ביחד עם קמפס) שמוכר לציבור הישראלי בתור מאמנה של קבוצת הכדורגל בית"ר ירושלים בשנת 2006.
לארדילס יש יציע על שמו באצטדיון ע"ש קמפס.


== ערים תאומות ==
ארצות הברית טמפה, פלורידה, ארצות הברית
איטליה טורינו, איטליה
רוסיה איז'בסק, רוסיה


== קישורים חיצוניים ==

 אתר האינטרנט הרשמי של קורדובה
קורדובה, באתר אנציקלופדיה בריטניקה (באנגלית)


== הערות שוליים ==