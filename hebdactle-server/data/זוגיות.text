זוגיות היא מערכת יחסים הדוקה בין שני פרטים המורכבת לרוב מיחסים חמים של אהבה, קירבה, שותפות, דאגה ונאמנות. מאפיין בולט, אם כי לא הכרחי, של זוגיות הוא קיום יחסי מין בין בני הזוג. זוגיות שמתקיימת ללא משיכה מינית נקראת זוגיות אפלטונית.


== זוגיות באדם ==

זוגיות באדם מתקיימת במגוון רחב מאוד של דרכים, והיא כוללת פעמים רבות אמון בין הצדדים, מגורים משותפים, מחויבות, והקמת משפחה. בניית קשר זוגי היא תהליך הדרגתי המחייב ויתורים כאלה או אחרים מכל אחד מהצדדים, ששיאו הוא הקמת משפחה, בדרך של נישואים או בדרכים אחרות. קשר זוגי מגיע לסיומו בהחלטה של אחד הצדדים לסיימו, או בהסכמה ביניהם על סיום הקשר. כאשר הזוגיות הפכה לקשר פורמלי באמצעות נישואים, פירוקה דורש אף הוא צעד פורמלי של גירושים.
זוגיות היא סטטוס, ולכן יש לה משמעויות פורמליות גם ללא מיסוד פורמלי. היותם של בני זוג ידועים בציבור – סטטוס המשקף זוגיות הדוקה, נובע מהתנהגותם היומיומית, ללא כל צעד פורמלי או טקס המלווים זאת. התנאים הנדרשים להכרה בזוגיות תלויים בהקשר. בפקודת מס הכנסה, למשל, מוגדר בן זוג: "אדם נשוי החי ומנהל משק בית משותף עם מי שהוא נשוי לו", כלומר נדרשת פורמליות גבוהה (נישואים) וגם התנהגות הולמת (ניהול משק בית משותף).


== שיפור זוגיות ==
קיימות דרכים אחדות לשפר זוגיות וקשרים בין-אישיים, ובהן פניה לסקסולוג או יועץ זוגי.


=== אינטימיות בזוגיות ===
יחסים אינטימיים, הוא מושג שלעיתים מבולבל עם יחסים מיניים. אינטימיות היא קרבה רגשית עמוקה, והיא קיימת בין אצל אנשים מאוד קרובים, המחבבים מאוד זה את זה, בין אם היחסים כוללים יחסים מיניים ובין אם לא. יחסים אינטימיים מהווים תפקיד מרכזי בחיי האדם; לבני האדם יש רצון אוניברסלי להיות שייכים ולאהוב, והוא מתממש ביחסים אינטימיים. המאפיינים של יחסים אינטימיים כוללים התנהגות מתמשכת של יחסי גומלין וחשיפה הדדית, התקשרות שחוזרת על עצמה, משיכה רגשית והגשמה. יחסים אינטימיים לא חייבים ליהיות רק בזוגיות והם קיימים גם באהבת רעים.יש מספר שלבים ליחסים אינטימיים: ההתחלה של שלבי ההתפתחות (משיכה ומפגשים ראשונים), תחזוק המשיכה והקשר (סלחנות), תחזוק הלחץ (קונפליקט שמתפתח או בגידה), וסיום (מודל של פתרון).


== מיסוד זוגיות ==

ניתן למסד קשרים חברתיים זוגיים בין שני אנשים במגוון דרכים, בין המוכרות שבהן:

נישואים
נישואים חד-מיניים
ידועים בציבור


== זוגיות בבעלי חיים ==
בבעלי חיים הזוגיות מתבטאת במגוון רחב מאוד של דרכים, החל בזוגיות חד-פעמית לשם הזדווגות בעונת הרבייה שהיא המודל השכיח בעולם החי, וכלה במקרים של נאמנות הדדית ובפיתוח קשרים ארוכי טווח, גם בני אותו מין. החיבה הפיזית עשויה להתבטא בין השאר במחוות של אהבה ובהזדווגות, והמחויבות מתבטאת בגידול משותף של הצאצאים, בדאגה ובשמירה משותפת עליהם ואחד על השני.


== ראו גם ==
פנויים פנויות
קשרים בין-אישיים
פוליאמוריה


== קישורים חיצוניים ==
על זוגיות והורות – הורים ברשת, 2014
רונית דומקה, האהבה מעבר לפינה: אם תורידו אפליקציה - תדעו איפה היא בדיוק, באתר TheMarker‏, 15 בינואר 2015
יובל סער וחגית סעד, האם אנחנו יודעים הכל על בני הזוג שלנו?, באתר הארץ, 18 בפברואר 2011
מרים דישון-ברקוביץ, בחירת בני זוג ושביעות רצון מחיי הנישואין, באתר הספרייה הווירטואלית של מטח


== הערות שוליים ==