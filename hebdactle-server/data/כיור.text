כיור הוא אגן רחיצה או כלי שמטרתו לנקז נוזלים הנשפכים אליו ולפנותם החוצה, על פי רוב, למערכת הביוב או למכל קטן הנמצא מתחתיו.


== מבנה כללי ==
הכיור בנוי בדרך כלל מחרסינה, אך ישנם גם כיורים העשויים נירוסטה או פלסטיק. ישנם כיורים שצורתם עגלגלה או אליפטית, וישנם כיורים שצורתם מרובעת. הכיורים העגולים ישמשו על פי רוב לשטיפת ידים כגון ביציאה מחדרי השירותים, בעוד הכיורים המרובעים ישמשו, בדרך כלל, לשטיפת כלים (אלו יהיו עשויים לפעמים מנירוסטה). ישנם כיורים המחוברים ישירות לקיר וישנם כיורים המונחים על ארונית קטנה. בכיורים מסוימים ברז המים מחובר לגוף הכיור (כמו בכיורים הנמצאים על ארונית), וישנם כיורים בהם ברז המים מחובר לקיר.
חור הניקוז ממוקם בחלקו התחתון של הכיור, על פתחו נמצאת מסננת גסה, המונעת מפסולת גדולה להיכנס לצנרת הביוב ולגרום לסתימה. ניתן להניח מסננת עדינה על המסננת הגסה, לסינון יעיל יותר. ישנם כיורים להם יש חור ניקוז עליון בנוסף לחור הניקוז התחתון. מטרת חור הניקוז העליון שבמקרה של סתימה בחור הניקוז התחתון (סתימה יכולה להיות על ידי פקק, או על ידי פסולת), גובה פני המים שיעלה, לא יעברו את גובה חור הניקוז העליון (כי ברגע שמפלס המים יגיע לחור העליון, הם יתנקזו דרכו). כיורים שאינם מצוידים בחור ניקוז עליון עלולים לגרום להצפה במקרה של סתימה (כי המים ישפכו משפת הכיור). תפקיד נוסף של חור הניקוז העליון הוא להגביר את קצב הניקוז על ידי מעבר אוויר דרכו.


== צנרת ==
מתחת למסננת שבפתח הניקוז מחובר צינור קצר (בדרך כלל עשוי פלסטיק, במערכות ישנות ניתן למצוא גם צינורות מתכת), אליו מתנקזים המים שנשפכו לכיור. במקרה שאין חיבור לביוב, ימצא מתחת לצינור מכל מים שאליו יתנקזו המים (לדוגמה שמכונות אוטומטיות למכירת משקאות חמים, מחמי מים גדולים וכדומה).

במקומות בהם הכיור מחובר לביוב, ימצא בקצה הצינור הקצר רכיב הנקרא ברך. הברך עשויה מפלסטיק, במערכות ישנות ניתן למצוא גם רכיבי מתכת.
לברך מספר תפקידים: ריכוז המשקעים והפסולת שעברו דרך הכיור. זה נעשה על ידי כך שהפסולת שוקעת בתחתית כוס המשקעים של הברך. תפקיד אחר של הברך הוא למנוע מריחות רעים לצאת מהכיור. זה נעשה על ידי כך שבין צינור הביוב לבין הכיור נמצאת כוס המלאה מים (שהגיעו אליה מהכיור), מים אליה מהווים מחסום בפני הריח העולה מהביוב. בנוסף לכך, אם ייפול חפץ קטן לחור הניקוז (טבעת, בורג, אום וכדומה), ניתן יהיה לפרק את כוס המשקעים בקלות, ולהוציא מתוכה את החפץ שנפל (אם הוא לא המשיך לזרום במערכת הביוב). הברך בנויה כך שהמים שיוצאים מהכיור עוברים בדרכם למערכת הביוב דרך כוס המשקעים. דבר זה מתבצע בעזרת מפרדה במרכז הברך. היא גורמת לכל המים שיעברו בברך לעבור בדרכם בכוס המשקעים (כך שהפסולת תתנקז שם). לפעמים, משתמשים בצינור שרשורי למטרות אלו. הצינור עשוי פלסטיק דק וגמיש. כדי להקנות לו קשיחות מסוימת, נמצאת ספירלה מתכתית לכל אורכו. את הצינור ניתן לכופף באמצעו כך שישמש כברך (תהיה בו הצטברות מים למנוע ריחות, הפסולת הכבדה תוכל לשקוע בקטע המכופף ובנוסף ניתוק הצינור ממערכת הביוב פשוט).
במערכות המחוברות לביוב, יהיה גודל צינור הניקוז 50 או 60 (בדרך כלל).


== התקנת כיור ==
הכיור מתחבר לקיר באמצעים שונים – צינורות מתכת קצרים המחוברים לקיר עליהם הכיור מונח. מוטות מתכת קצרים שמצדם האחד קבועים בקיר וחלקם השני מושחלים בחורים המיועדים לכך בכיור. יש כיורים המחוברים לקיר על ידי ברגים (כאשר לפעמים הברגים מחוברים ללוח עץ קטן המחובר לקיר).
בין שפת הכיור לקיר, יהיה, בדרך כלל, חומר אטימה המשמש גם להדבקה (כגון סיליקון). את הכיורים המחוברים לארונית יש להצמיד לקיר, ולהדביק אותם בעזרת חומר אטימה.


== ראו גם ==
רחצת ידיים


== קישורים חיצוניים ==