כף היד היא איבר זוגי הנמצא משני צדי גוף האדם, בקצה של כל יד.


== מבנה כף היד ==

כף היד משמשת לאחיזה, ושליטה מבוקרת באצבעות היא אחד המאפיינים של האדם. בכף היד יש חמש אצבעות, ששמותיהן: אגודל, אצבע, אמה, קמיצה וזרת. מיקומו של האגודל כאצבע נגדית לשאר האצבעות הוא המאפשר לאדם לתפוס חפצים ולהשתמש בכלים עדינים.
בראש כל האצבעות גדלות ציפורניים בחלק החיצוני של כף היד.
בפנים כף היד נראים מעין קווים החרוטים על העור, קווים אלו מסמנים את אופן התנועה של כף היד ועליהם מתבססת אמונה עתיקה שלפיה בקווים אלו טמון מידע על האדם וגורלו. פענוח הגורל לפי אמונה זו נקרא קריאה בכף היד.


== תקשורת באמצעות ידיים ==

שפת סימנים של חרשים היא שפה טבעית שמילותיה (כלומר - סימניה) בנויות משלושה מרכיבים הכרחיים: צורת כף היד, תנועת כף היד ומיקום כף היד ביחס לגוף.
גם בקרב השומעים קיים רפרטואר נרחב של תנועות ומחוות ידיים לשם תקשורת, בחלקו נובע משפת גוף ובחלקו נשען על מוסכמות תרבותיות. דוגמאות:

לחיצת ידים
הצדעה
טפיחה בכף היד על כתף הזולת כברכה או כסימן לחברות
טפיחה בכף היד על שולחן - להדגשת חשיבות דברים שנאמרו
תנועת ביטול או סילוק, יכולה להתפרש באמצעות הרחקת כף היד מהגוף
איגרוף היד בעת כעס (כסובלימציה של הכאה)


== שערות בכף היד ==
צדה הפנימי של כף היד הוא אזור נקי לחלוטין משערות. מצב זה הביא ליצירת הביטוי "עד שיצמחו שערות בכף היד" לתיאור אירוע שלא יתרחש לעולם. דוגמה לביטוי זה מופיעה בסיפורו של ש"י עגנון, "בלבב ימים" (עמ' תקו): "שפעם אחת היו מספרים בביאת המשיח פשט הוא את ידו ואמר, כשם שאפשר לכף ידי שיצמח עליה שער כך אפשר שיבוא המשיח. לא הספיק להחזיר את ידו עד שהעלתה שער."
בהקשר אחר, צמיחת שערות בכף היד מוצגת כעונש טבעי (דמיוני) הצפוי למי שמרבה באוננות.


== ראו גם ==
יד
מישוש
בליטת כף היד
בליטת תת-כף היד
עצמות שורש כף היד
פטיש לכפות ידיים


== קישורים חיצוניים ==
"יד" מתוך האנציקלופדיה הרפואית הלכתית, באתר מכון שלזינגר
כף יד, באתר אנציקלופדיה בריטניקה (באנגלית)