גור שלף (נולד ב-10 בינואר 1974) הוא כדורסלן עבר ששיחק בעמדת הסמול פורוורד. נחשב בעיני רבים לאחד השחקנים הישראלים הטובים ששיחקו בליגה. בין קבוצותיו הבולטות הפועל גליל עליון, מכבי תל אביב ואנטוורפן. שימש כמנהל המקצועי של מכבי תל אביב בשנים 2013-2008.


== ילדות ומשפחה ==
גור שלף הוא בנו של השחקן עמי שלף ששיחק בהפועל תל אביב ובנבחרת ישראל וכיהן בתפקידים רבים, ביניהם יושב ראש הוועדה המקצועית באיגוד הכדורסל ויו"ר התאחדות הספורט. אחיו אורי שלף היה ממקימי הפועל אוסישקין.
שלף הוא בוגר בית הספר לאומנויות ותיכון עירוני א' שבתל אביב.
מתגורר בתל עדשים.


== קריירה ==
שלף החל את דרכו בגיל 7 במחלקת הכדורסל של הפועל תל אביב (ביחד עם אורי אחיו). בגיל 13 עבר לשחק בהפועל גבעתיים, עמה רשם זכייה בגביע המדינה לנערים ועליה מליגה ארצית במדי הקבוצה הבוגרת. את עונת 92/93, עונתו הראשונה בליגת העל, עשה במדי הפועל גבת. לאחר מכן שיחק גם שנתיים במכבי רמת גן יחד עם עודד קטש ושלוש שנים במדי הפועל גליל עליון, בה הציג יכולת גבוהה שהביאה אותו בעונת 1998/1999 למכבי תל אביב.
בשנת 2000 הגיע שלף יחד עם מכבי לגמר גביע אירופה אך שם הפסידו לפנאתינייקוס. שנה מאוחר יותר זכה שלף בפעם הראשונה בגביע אירופה כאשר מכבי ניצחה בגמר את פנאתינייקוס לאחר שכניסה שלו למשחק ברבע השלישי בפיגור 15 במשחק חצי הגמר נגד צסק"א מוסקבה הביאה למפנה במשחק. לאחר שעזב נדב הנפלד את מכבי מונה שלף לקפטן הקבוצה במקומו.
בתור קפטן, הניף יחד עם מכבי תל אביב את גביע היורוליג פעמיים ברצף בשנים 2004 ו-2005.
אחת מהפעולות ששלף זכור בזכותן התרחשה במשחק מכריע לפני פיינל פור היורוליג ב-2004, במשחק הידוע כנס ז'לגיריס. שלף מסר אסיסט ממגרש שלם ("מסירת קוורטרבק") לדריק שארפ 2.2 שניות לפני סיום המשחק נגד ז'לגיריס קובנה. שארפ קלע שלשה לאחר אותה מסירה שהשוותה את תוצאת המשחק. מכבי ניצחה בתום ההארכה, העפילה לפיינל פור שנערך באותה עונה בתל אביב וזכתה בו. החל מאז, מסירה מסוג זה מכונה לפעמים בישראל "מסירת גור שלף".
שלף קלע 649 נקודות במדי מכבי בגביעי אירופה. הוא שיחק במכבי עד סוף עונת 2004/05, אז עזב אותה מכיוון שקיבל מעט מאוד דקות מהמאמן פיני גרשון.
בעונת 2005/2006 עבר שלף לשחק בקבוצת אנטוורפ ג'יינטס מהליגה הבלגית תחת הדרכתו של המאמן הישראלי אריק שיבק. ב-23 באוגוסט 2007, לאחר שנתיים במדי אנטוורפן וזכייה בתואר נוסף - הגביע הבלגי, הודיע שלף על פרישה מכדורסל בגלל פציעה בגב.
שלף שיחק בכל נבחרות ישראל בגילאים השונים (קאדטים, נוער ועתודה) וכן שנים רבות בנבחרת ישראל ואף שימש שנים רבות כקפטן הנבחרת.
בקיץ 2008 מונה גור שלף למנהל המקצועי של מכבי תל אביב במקום מוני פנאן. בקיץ 2013 הוחלף על ידי ניקולה וויצ'יץ'. מאז הוא משמש כפרשן בערוץ הספורט. 


== פרשיות מעוררות מחלוקת ==
ב-1 בינואר 2003, דקות ספורות לפני משחק אימון בכדורסל של נבחרת ישראל, קינטר את שלף אוהד של הפועל תל אביב בקריאות על אביו המנוח, עמי שלף. שלף בתגובה זרק כדור שפגע בצופה המקנטר, ולאחר מכן קפץ ליציע הקהל, השיג את האוהד המקניט, דחף אותו והפילו לקרקע. על כך הועמד לדין בעבירה של תקיפה. במשפטו טען שלף להגנת "זוטי דברים". השופטת דחתה טענה זו וציינה: "סבורני כי תגובתו של הנאשם באותו מעמד הייתה חסרת פרופורציה, חריגה ומיותרת בהשוואה לאמירות שהושמעו לעברו. המדובר, יש לזכור, בתקיפת אוהד - שהינו קטין בן 17, שנעשתה בתוך אצטדיון, אל מול קהל גדול שבא לחזות במשחק ידידות ספורטיבי, ובמקום זאת היה עד, שלא בטובתו, לחזיון אלימות, בו מילא קפטן נבחרת ישראל תפקיד מרכזי" (פ 1697/04 מדור תביעות פלילי ת"א נ' גור שלף). בעקבות זאת הגיעו הצדדים לעסקת טיעון לפיה לא יורשע שלף בפלילים אך יעסוק בעבודות לתועלת הציבור.
האיבה בין שלף לאוהדי הפועל הוביל לתקרית נוספת כאשר במהלך דרבי סוער בשנת 2005 הוביל שלף, אז קפטן מכבי תל אביב, את שחקני הקבוצה לבצע שכיבות סמיכה במהלך פסקי הזמן של קבוצתו. בהמשך התנצל שלף על התנהגותו וטען כי נגרר לפרובוקציה של אוהדי הפועל.
בשנת 2018 שוב נקלע שלף לעימות עם אוהדי הפועל. בסיומו של דרבי בו שימש כפרשן ספג שלף נאצות מהיציע ובתגובה ביצע תנועות מאיימות לעבר האוהדים. לבסוף נאלץ לעזוב את האולם תחת ליווי מאבטחים.


== תארים ==
זכה ב-7 אליפויות ישראל עם מכבי תל אביב.
זכה ב-7 גביעים עם מכבי תל אביב.
אלוף אירופה בשנים 2001, 2004, 2005.
זכה בגביע הבלגי עם קבוצת אנטוורפ ג'יינטס.


== קישורים חיצוניים ==
פרופיל, באתר eurobasket
פרופיל, באתר פיב"א
פרופיל, באתר היורוליג
גלריית התמונות של גור שלף באתר הלב הצהוב
עופר מתן, שעתיים מפאריס ברכב, ויש גם דקות משחק, באתר הארץ
אהרל'ה ויסברג, ‏האחים שלף בקרב על הבית, באתר ישראל היום, 16 בנובמבר 2012


== הערות שוליים ==