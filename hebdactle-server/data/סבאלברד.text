סְבָאלְבָּרְד (בנורווגית: Svalbard) הוא ארכיפלג הנמצא באוקיינוס הארקטי, בערך באמצע הדרך מנורווגיה לקוטב הצפוני. איים אלו הם החלק הצפוני ביותר בממלכת נורווגיה.


== היסטוריה ==
ויקינגים ורוסים גילו כנראה את סבאלברד כבר בתחילת המאה ה-12. ישנם ממצאים נורדיים עתיקים על ארץ ששמה "סבאלבּרדי" (סְבָלְבָּרְדִ'י) שפירוש שמה הוא "חוף קר". בשנת 1617 גילו הבריטים את ארץ המלך קרל המהווה חלק מקבוצת איי סבאלברד. ההולנדי וילם ברנץ ערך את התגלית המתועדת הראשונה של הארכיפלג. סופר כי ההולנדים צדו כ-60,000 לווייתנים סביב האי.
בשנת 1925 החליטה נורווגיה להפוך את האיים לחלק מממלכתה במקום להשאירו אזור לא עצמאי. בין 1940 ל-1980 ערכו אוניברסיטאות רבות, רובן אנגליות, מיפוי נרחב של האיים. האי הגדול ביותר בארכיפלג הוא ספיצברגן ("הרים מחודדים" בהולנדית). פעם היה זה שמו של הארכיפלג כולו, והאי אשר קרוי היום שפיצברגן היה קרוי "וסט ספיצברגן" או "ספיצברגן המערבי".
במלחמת העולם השנייה, גרמניה הנאצית הקימה באיים תחנה מטאורולוגית צבאית. חיילי התחנה איבדו קשר עם בסיס האם, ונכנעו רק ב-4 בספטמבר 1945, כארבעה חודשים לאחר תום מלחמת העולם השנייה באירופה. בכך היו לחיילים הגרמנים האחרונים אשר נכנעו במלחמה זו.


== פוליטיקה ==
באמנת סבאלברד מ-9 בפברואר 1920 קיבלה נורווגיה שליטה על האיים. למרות זאת, לפי האמנה, מותר לאזרחי כל מדינה לנצל את אוצרות-הטבע של האיים. כתוצאה מכך, מושבה רוסית קבועה גדלה בבארנצבורג. מושבה רוסית אחרת בשם פירמידה ננטשה בשנת 2000. מושבה זו פעלה כמשק אוטרקי לכל דבר, וננטשה לאחר שמטוס נוסעים שאמור היה להביא למקום תושבים נוספים ממרחבי רוסיה, התרסק בדרך. בעבר, האוכלוסייה הסובייטית/רוסית עברה במספרה את האוכלוסייה הנורווגית, אך כיום מספר הנורווגים רב יותר.
על אמנת סבאלברד חתומות מדינות רבות: אפגניסטן, אלבניה, ארגנטינה, אוסטרליה, אוסטריה, בלגיה, בולגריה, קנדה, צ'ילה, סין, דנמרק, מצרים, אסטוניה, פינלנד, צרפת, בריטניה, גרמניה, יוון, הולנד, הונגריה, איסלנד, הודו, איטליה, יפן, ניו זילנד, הודו, פולין, מונקו, פורטוגל, רומניה, רוסיה, נורווגיה, שוודיה, ספרד, ערב הסעודית, שווייץ, דרום אפריקה, הרפובליקה הדומיניקנית וארצות הברית. ישראל טרם חתמה על האמנה.
לפי האמנה, נורווגיה אינה יכולה להשתמש בארכיפלג למטרות צבאיות ומחויבת לשמור על הסביבה הטבעית.


== ההתעניינות העולמית בסבאלברד ==
סבאלברד נהנית ממרבצי פחם גדולים, ועל פי הערכות שונות יש במימי האוקיינוס הארקטי העוטפים אותה גם מרבצי נפט גדולים. אוצרות הטבע הללו הופכים אותה למוקד עניין עולמי. בנוסף לכך, בשל המיקום הקרוב לקוטב מצד אחד, והמאויש מצד שני, הוקמו באזור לונגיירביין משדרי ענק, המקיימים תקשורת רצופה עם לוויינים ששוגרו לחלל, ומספקים תמונה איכותית למטאורולוגים לצורך קביעת תחזית מזג האוויר. יכולת זו העניקה לסבאלברד משנה תוקף של חשיבות.


== גאוגרפיה ==
סבאלברד כולל ארכיפלג באוקיינוס הארקטי. שטחם הכולל של האיים הוא 62,050 קילומטרים רבועים. ישנם שלושה איים גדולים:

שפיצברגן ("הרים מחודדים"), 39,000 קמ"ר
נורדאוסטלנדט ("הארץ הצפון-מזרחית"), 14,600 קמ"ר
אדגייה ("אי אדג'", על שם תומאס אדג', צייד לווייתנים אנגלי), 5,000 קמ"רכמו כן, ישנם איים קטנים יותר (בארנציה, פרינס קארלס פורלנד, קביטיה, ביירנייה, ארץ המלך קרל, הופן ועוד) ועשרות איונים קטנים.
60% משטחו של סבאלברד מכוסה בקרחונים. למרות זאת, זרמי מים חמים גורמים לאקלים להיות חמים מעט יותר, מה שמשאיר את המים שסביב האיים פתוחים וניתנים לשייט רוב השנה. בלונגיירבין, שמש החצות נמשכת מ-20 באפריל עד ל-23 באוגוסט.


=== יישובים ===


==== יישובים נורווגים ====
לונגיירבין (Longyearbyen) - עיר הבירה של הארכיפלג, אוכלוסייה של 2,417 (נכון לשנת 2020).
סבאגרובה (Sveagruva) - אוכלוסייה של 300 (אוכלוסייה לא-קבועה).
נו אלסון (Ny ålesund) - אוכלוסייה של 35.
ביירנייה (Bjørnøya) - אוכלוסייה של 9.


==== יישובים רוסיים ====
בארנצבורג (Баренцбург) - אוכלוסייה של 455 נפש (נכון לשנת 2020).
גרומנט (Грумант) - ננטש בשנת 1961, חידוש כריית הפחם הוכרז בשנת 2003.
פירמידה (Пирамида) - ננטש בשנת 2000. נכון לשנת 2012 קיים ביישוב פירמידה בית מלון, שבנייתו לא הושלמה עקב אי עמידה בתקן הנורווגי. המלון שנועד מלכתחילה לשמש כמלון הצפוני בעולם, משמש כמוזיאון קטן ובו מוצגים שונים הנוגעים למקום ולאוכלוסייה שהתגוררה במקום. האזור כולו משמש כאזור תיירותי המתוחזק על ידי כ-10 אנשים. ניתן להיכנס בו למתקנים הנטושים ששמשו את תושביו בעבר ולהתרשם מההשקעה הכספית הניכרת שהשקיעו במקום השלטונות הסובייטיים, בניסיון להוכיח כי הקומוניזם יכול להתקיים ואף להפוך לגן עדן. מ-2013 פעיל לפרקים המלון המקומי, ובמקום כ-30 אנשי תחזוקה, ללא תושבי קבע.


==== יישובים הולנדים ====
סמרנבורג (Smeerenburg) - ננטש בשנת 1660אין דרכים המקשרות בין היישובים. בין כלי-התחבורה סירה, מטוס, מסוק, אופנוע שלג ומזחלת.


== דמוגרפיה ==
אוכלוסייתו של סבאלברד כוללת 2,969 נפשות (2020). כ-56% מתוכם נורווגים, והשאר זרים. השפה הרשמית בסבאלברד היא נורווגית, ורוסית מדוברת במושבות הרוסיות.


== סבאלברד בספרות ==
סבאלברד מופיע פעמים רבות בטרילוגיית חומריו האפלים של פיליפ פולמן. עלילת הספר המשימה קוטב של אליסטר מקלין מתרחשת בביירנייה (אי הדובים). ספרו של שמואל ארגמן - הצוללת הפליגה בחצות, מתאר בריחה נועזת של יהודים מרוסיה הסובייטית לאי שפיצברגן. בסדרת ההמשך של 39 רמזים חלק מהעלילה מתרחש בסבאלברד.


== ראו גם ==
כספת הזרעים הגלובלית של סבאלברד


== קישורים חיצוניים ==
אתר המושל הרשמי של סבאלברד (באנגלית)
איי סבאלברד באתר נורווגיה
אסף אוני, ביקור באיי סוואלבארד, השטח המיושב הצפוני ביותר על פני כדור הארץ, באתר הארץ, 01/10/09
אסף אוני, ביקור בסוואלבארד, השטח המיושב הצפוני ביותר בעולם, באתר הארץ, 01/10/09
מולה יפה, סבאלברד: אל תפריעו לדב, רק אם אתם חייבים, באתר ynet, 16 ביולי 2012
סבאלברד, באתר אנציקלופדיה בריטניקה (באנגלית)


== הערות שוליים ==