סוודר (נקרא גם מיזע, סוּדָר בעבר סֻרְגָּה) הוא פריט לבוש, הנועד לחמם הנלבש לרוב מעל החולצה או פריט לבוש לחלק העליון של הגוף, אך לעיתים גם בסמיכות לעור. הסוודר הוא סריג מחמם הסרוג במכונה או ביד מצמר, כותנה, פשתן משי או חוט סינתטי, לעיתים תופרים סוודר ממשטח של סריג תעשייתי. לבישת סוודר נפוצה הן בקרב גברים והן בקרב נשים וילדים. את הסוודר מכבסים ביד בהשריה או במכונת כביסה שיש לה תוכנית מיוחדת לכביסה ידנית  או בניקוי יבש, לעיתים משתמשים במסיר מוך  להסרת סיבים מהסוודר.


== אטימולוגיה ==
מקור המילה בשפה העברית הוא מהאנגלית, מהפועל "להזיע" ("to sweat"), ומכאן הדמיון לשם האנגלי של הבגד "sweater", ולשם העברי "מיזע". 


== הקשרים תרבותיים ==
לעיתים, משויך הסוודר כפריט לבוש של החנון או של אנשים בגיל העמידה. בקשת האם מילדיה ללבוש סוודר בצאתו מהבית כשבחוץ קר, הפכה לסמל לדאגת האם. כמו כן, סריגת הסוודר היא פעולה שבאופן סטריאוטיפי משויכת לנשים מבוגרות. בשנים האחרונות יש שיבה לסריגת סוודרים אמנותיים, בעלי צבעים ודוגמאות מרהיבות עין. 


== מדים ותלבושות ==
בבתי ספר ומוסדות שונים מקובל כי התלמידים לובשים סוודר הנושא את סמל בית הספר או המוסד. לעיתים, סוודר שכזה איננו פריט לבוש שנעשה על ידי בית הספר או המוסד עצמו, אלא בין תלמידי הכיתה או המחזור, במטרה ליצור גיבוש או כמזכרת. במקרים כאלו, סביר להניח שעל הסוודר יודפס מוטו או ציור המסמל את המחזור הספציפי.
בצה"ל, לבישת סוודר כיום אסורה במדי א', אך הוא עדיין מצוי במדי עבודה. בשנות השמונים צה"ל החל לחלק לחיילי הצנחנים סוודר שכונה סוודר טלאים. הסוודר היה תוצרת בריטניה, וכונה כך על שם הטלאים שעל שרווליו. בעקבות הביקוש הגדול, הפך הסוודר לפריט לבוש בכל חיילות צה"ל. בשנת 2006, עם ירידת הפופולריות של הסוודר, וכניסת מעיל חדש לשורות הצבא, הוצא הסוודר מרשימת הפריטים המותרים.


== סוגים ==
בין סוגי הסוודר השונים ניתן למנות כמה בולטים:

גולף - בעל צווארון מוגבה המכסה את כל אורך הצוואר.
קרדיגן - סוודר הפתוח מלפנים, ונסגר באמצעות כפתורים או רוכסן.
קפוצ'ון - סוודר עם ברדס המחובר לו מאחור.


== ראו גם ==
מעיל
וסט
פליס
סריגה
צמר
אמנות סיבים


== קישורים חיצוניים ==

סוודר, באתר אנציקלופדיה בריטניקה (באנגלית)


== הערות שוליים ==