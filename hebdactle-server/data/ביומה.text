בִּיּוֹמָה (בעברית: נוֹפָה) היא חברה אקולוגית המשתרעת על פני שטח רחב, מוגדר מבחינה גאוגרפית ואקלימית, ומקיפה בדרך כלל כמה מערכות אקולוגיות. ביומות מוגדרות על סמך גורמים כמו מבנה הצמחייה (כמו עצים, שיחים, ועשבים), סוגי העלים (כמו עלים רחבים ועלים מחטניים), המרחק בין הצמחים (יער, חורש, סוואנה) ואקלים. ביומות מזוהות בדרך כלל עם דפוס מסוים של סוקצסיה אקולוגית ועם חברת שיא צמחית מסוימת.


== ביומות יבשתיות ==

מחלקים את כדור הארץ למספר ביומות בעלות אקלים מסוים שבהן חיים מינים מסוימים של בעלי חיים וצמחים. אחד הגורמים החשובים שמשפיעים על מיני בעלי החיים הוא אספקת האנרגיה מהשמש לאזור:

טונדרה - באזורי הקטבים מקבלים מעט מאוד חום ובשל כך האקלים שם קר. אזור הקוטב הצפוני כולל את ביומת הטונדרה, מישור רחב ידיים קפוא ונטול עצים, אין כמעט אנרגיית שמש ולכן אין הרבה בעלי חיים באזור. היצורים מותאמים לתנאים הקשים ביותר, החורף ארוך וקר והקרקע כבר בעומק יחסית רדוד קפואה לחלוטין, רק לתקופה קצרה בשנה יש הארה של שמש בטונדרה. לבעלי החיים המצויים באזור יש תכונות המסייעות להם להתקיים בתנאים האלה כמו פרווה ושכבות שומן עבות. הרבה בעלי חיים נודדים דרומה מן הטונדרה לאזור שיש בו יותר גשם ויותר אנרגיה מן השמש.
הביומה הבאה היא יער המחטניים (Boreal), קרני השמש באזור ישירות יותר ומופיעות במשך זמן ארוך יותר בשנה, הן מאפשרות קיום של צמחים ובעלי חיים רבים יותר, אך יש מעט שמש והטמפרטורות עדיין נמוכות. לכן בעלי החיים מצמיחים פרווה עבה שמאפשרת להם להתקיים בחורף, העצים הם ירוקי עד ונושאים עלים בצורת מחטים שמקנה להם עמידות גם בטמפרטורות נמוכות ביותר, הם בין הצמחים המצליחים ביותר בעולם ומאכלסים אזורים רבים גם לא בביומה שלהם.
מדרום ליער המחטניים מתחיל היער הנשיר (Temperate) של האזור הממוזג, כאן יש מידות חום גבוהות יותר בעזרת קרינה רבה יותר של השמש, החורף קצר יותר מביער המחטניים, יש ארבע עונות שנה מוגדרות. עונת הצמיחה ארוכה יותר, שפע הלחות והקרקע הפורייה מהעלים שנרקבו מאפשרים קיום לצמחים ובעלי חיים רבים. העצים הגבוהים יוצרים מעין חופה, הקולטת את מלוא עוצמתה של השמש, אור בכמות קטנה מסתנן ומגיע אל הצמחייה הנמוכה, אור שמש בשפע, גשם בשפע, רקבובית עלים שמעשירה את האדמה, מגוון רחב של צמחים, מגוון רחב של בעלי חיים. העצים מספקים לבעלי החיים מחסה והגנה, מקום לקנן בו ומזון.
הביומה הבאה, ביומת יער הגשם הטרופי (Rain forest), מקבלת יותר קרני שמש מכל ביומה אחרת ומקבלת עד כפליים מכמות הגשם ופי 70 אור שמש מהטונדרה, יש בה אנרגיית שמש בשפע כל השנה ויורד בה גשם כמעט כל יום, הטמפרטורות גבוהות וכמעט אינן משתנות, תנאים אלה מאפשרים קיום למגוון עשיר של בעלי חיים, אין עוד ביומה עם תנאים כה קבועים. עצים עשויים להגיע לגובה של 50 מטרים על מנת לקלוט שמש, מתחתם יש צמחים שמותאמים לקליטת אנרגיה בכמויות נמוכות.
בצפון אמריקה מתחילות ערבות העשב (Grassland) ממערב ליער הנשיר, הירידה בכמות הצמחים ובגודלם נגרמת בגלל כמות גשם קטנה יותר ואידוי רב יותר של המים, העשב שולט בביומה זו. העשב מספק מזון למספר רב של בעלי חיים שניזונים מצמחים. ערבות העשב קופאות בחורף ויש בהן מחסור במזון. כמו בערבות הטונדרה גם כאן נודדים בעלי החיים דרומה בחורף כדי למצוא תנאי חיים מתאימים. ערבות העשב מספקות מזון לעדרי בקר גדולים ושם מגדלים את רוב החיטה בעולם.
ביומה נוספת ייחודית לאזורים הרריים גבוהים.
בנוסף, יש ביומות שונות באוקיינוסים.


== הערות שוליים ==


== קישורים חיצוניים ==
ביומה, באתר אנציקלופדיה בריטניקה (באנגלית)