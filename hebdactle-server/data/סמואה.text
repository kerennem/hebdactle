המדינה העצמאית של סמואה (בסמואית: Malo Sa'oloto Tuto'atasi o Samoa, באנגלית: Independent State of Samoa) או בקיצור סמואה היא מדינת איים בדרום האוקיינוס השקט. בין השנים 1900 לבין 1914 נקראה סמואה הגרמנית, ובין השנים 1914, למן כיבוש סמואה הגרמנית בידי ניו זילנד, לבין 1997, היה שמה סמואה המערבית.


== היסטוריה ==

האי אופולו התגלה על ידי יורד ים הולנדי בשנת 1722 והאי סוואיאי התגלה בשנת 1787.
במרוצת המאה ה-19 קיבלו על עצמם רוב התושבים את הנצרות בהשפעת מסיונרים אנגלים ואחרים.
בשנת 1899 הייתה סמואה המערבית לקולוניה גרמנית, בעוד האיים המזרחיים היו למושבה אמריקאית.
ב-29 באוגוסט 1914, בתחילת מלחמת העולם הראשונה, נכבשה סמואה הגרמנית על ידי חיל משלוח מניו זילנד. ניו זילנד המשיכה להחזיק באי עד שנת 1962 תחת משטר נאמנות של האו"ם, אז הפכה סמואה המערבית למדינה עצמאית.
ב-7 בספטמבר 2009, בהחלטת ממשלת סמואה, עברו נהגי האי לנהוג בצידו השמאלי של הכביש, במטרה להוזיל את מחירי המכוניות ועלויות היבוא של כלי רכב מהמדינות הסמוכות אליה, אוסטרליה וניו זילנד, אשר גם בהן נוסעים בצד שמאל.בסופו של ה-29 בדצמבר 2011, דלגה סמואה יום אחד קדימה ופסחה על ה-30 בדצמבר 2011 בלוח השנה המקומי, כאשר האומה עוברת לצד המערבי של קו התאריך הבינלאומי. הדבר נעשה על מנת לסייע לתושבים המבססים את כלכלתם על עסקים עם אוסטרליה וניו זילנד. לפני השינוי, הייתה השעה בסמואה 21 שעות אחרי השעה בסידני, ובעקבות השינוי סמואה מקדימה את סידני בשלוש שעות. לפני השינוי הייתה סמואה מצידו המזרחי של קו התאריך הבינלאומי, וכתוצאה מכך הפסידו תושבי סמואה יום עבודה מול אוסטרליה וניו זילנד ושבוע העבודה המשותף היה של ארבעה במקום חמישה ימים. ביום שני באוסטרליה וניו זילנד, בסמואה היה עדיין יום ראשון, וביום שישי בסמואה, באוסטרליה וניו זילנד כבר היה יום שבת. אזור הזמן הקודם, שנקבע ב-4 ביולי 1892, נקבע כדי לעבוד בנוחות עם סוחרים אמריקאיים מקליפורניה.


== פוליטיקה וממשל ==
עם השגת העצמאות בשנת 1962, נקבעה חוקה המגדירה את המדינה כדמוקרטיה פרלמנטרית. ראש המדינה נבחר על ידי האספה המחוקקת של סמואה מדי 5 שנים. אספה זו היא הפרלמנט הסמואי, והיא מורכבת מ-49 נציגים שנבחרים בבחירות מחוזיות מדי 5 שנים.
המערכת המשפטית משלבת משפט מקובל ומנהגים מקומיים. בית המשפט העליון של סמואה הוא בית המשפט הגבוה ביותר. נשיא בית המשפט העליון מתמנה על ידי ראש המדינה בהמלצת ראש הממשלה.


== כלכלה ==

 ערך מורחב – כלכלת סמואהבשנת 2006 התמ"ג הארצי נאמד ב -1.218 מיליארד דולר. הסקטור התעשייתי הוא המרכיב הגדול ביותר בתמ"ג, ומהווה כ-58.4%. ענף השירותים מהווה כ־30.2%. החקלאות מהווה רק 11.4% מהתמ"ג.


== גאוגרפיה ==
סמואה מורכבת משני איים עיקריים, סוואיאי ואופולו, וכן ממספר איים קטנים יותר. רוב איי סמואה הם געשיים וחלק ניכר מהם מכוסה אדמת לבה. מקור הגעשיות באיי סמואה הוא בנקודה חמה הנמצאת מתחת לסמואה ונקראת הנקודה החמה של סמואה .
באי סוויאיאי מתרוממים ההרים לגובה של כ-1,800 מטרים. באי זה הר געש פעיל, שהתפרץ בשנת 1905, וכן כמה הרי געש כבויים, חלק מאדמותיו פוריות וחלקן אינן מתאימות לחקלאות.
הגשמים מרובים מאוד, בעיקר בתקופת סערות ההוריקן, הנמשכות מדצמבר עד מרץ.
במקומות רבים במדינה זו, מצויה צמחייה טרופית סבוכה.


== דמוגרפיה ==
92.9% מתושבי סמואה הם ילידי האי (בני העם הסמואי), 2.9% אסיאתים, 2.8% צבעוניים, 1.2% לבנים, 0.2% ערבים. מבחינת דת, 50% מהתושבים נוצרים אוונגליסטים, 20% קתולים ו-30% פרוטסטנטים ואחרים (בודהיסטים, הינדו, אנימיסטים). כחמישית מתושבי האי חיים בערים ואילו היתר מתגוררים בכפרים, רובם לאורך החופים. עיר הבירה, אפיה, שוכנת על האי אופולו המשמש בית לכ-75 אחוזים מכלל אזרחי המדינה.


== קישורים חיצוניים ==

 אתר האינטרנט הרשמי של סמואה
סמואה צ'אט - חדשות ופורומים בשפה סמואית
הרשות לתיירות בסמואה
סמואה באתר העובדות של ה-CIA
סמואה, באתר אנציקלופדיה בריטניקה (באנגלית)


== הערות שוליים ==