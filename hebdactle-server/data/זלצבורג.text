זלצבורג (בגרמנית: Salzburg (מידע • עזרה), בווארית: Soizburg) היא העיר הרביעית בגודלה באוסטריה. זוהי עיר הבירה והעיר הגדולה ביותר במדינת זלצבורג, הנמצאת במרחק קילומטרים בודדים מהגבול של אוסטריה עם גרמניה, במרחק של כ-150 ק"מ ממזרח למינכן וכ-300 ק"מ ממערב לווינה. למרות גודלה הצנוע (כ-148,000 תושבים) זלצבורג היא בין הערים הידועות והמתוירות ביותר באירופה, ונחשבת לאחת היפות שבה.
העיר, השוכנת בגובה ממוצע של כ-400 מטרים מעל לפני הים, נמצאת למרגלות החלק הצפוני של האלפים. פסגת ההר Untersberg שגובהו 1,972 מטר, נמצאת במרחק מספר קילומטרים ממרכז העיר. מדרום לעיר מורדות האלפים ומצפון לה אזור מישורי. במרכז העיר זורם הנהר זלצך (Salzach) הנשפך אל האין (Inn), אשר בתורו נשפך אל הדנובה.
מבין עריה הגדולות של אוסטריה, זוהי העיר הרב-תרבותית ביותר: כחמישית מתושביה אינם אוסטרים; רוב הזרים הם מטורקיה ומיוגוסלביה. בעיר קיימות שתי אוניברסיטאות ו-3 מכללות, בהן לומדים כ-16,000 סטודנטים, למעלה מעשירית מאוכלוסיית העיר.


== היסטוריה ==

פירושו של שם העיר בגרמנית הוא "מבצר המלח"; בעבר נחצב מלח רב מהרי הסביבה, ושוּנע לאורך הנהר העובר בזלצבורג. כבר לפני 2,500 שנה החלו הקלטים לכרות מלח באזור. במאה ה-8 נוסדה העיר וניתן לה שמה על ידי הקדוש הנוצרי רופרט איש זלצבורג. בשנת 1805 העיר סופחה לאימפריה האוסטרית. במהלך מלחמת העולם השנייה נהרסו כמחצית ממבני העיר בהפצצות בעלות הברית אף שמבני התרבות והדת נותרו רובם ללא פגע. העיר נכבשה בידי חיילי ארצות הברית ב-5 במאי 1945.


== תיירות ==
העיר העתיקה של זלצבורג, הנמצאת על הגדה הדרום-מערבית של נהר זלצך, ידועה באדריכלות הבארוק המפוארת של בנייניה ובכנסיותיה העתיקות, ובהן קתדרלה גדולה. בעיר 34 מוזיאונים - יותר מכל עיר אוסטרית אחרת, כולל וינה. בניגוד לרוב ערי גרמניה ואוסטריה, מרבית מבני התרבות והדת של זלצבורג לא נפגעו במלחמת העולם השנייה, ועברה נשמר היטב. זלצבורג נמצאת כשלוש שעות נסיעה מווינה ופחות משעתיים נסיעה ממינכן, וניתן לשלבה בטיול לאחת מערים אלו.
סרט הקולנוע "צלילי המוסיקה" צולם ב-1965 בעיר ובסביבותיה; מעריצים רבים של הסרט המצליח, אשר כמעט ולא מוּכּר באוסטריה עצמה, מבקרים בעיר בשל כך. בית הולדתו של מוצרט מהווה אף הוא אתר תיירות ראשון במעלה.


== אתרים מרכזיים ==
העיר העתיקה של זלצבורג הוכרזה כעיר מורשת תרבות עולמית בשנת 1996.
ארכיטקטורת הבארוק כוללת כנסיות ידועות, בהן הקתדרלה.
קתדרלת זלצבורג (Salzburger Dom).
מצודת זלצבורג (Festung Hohensalzburg) השוכנת בראש ההר במרכז העיר העתיקה, משקיפה לעבר העיר וסביבותיה ונחשבת לאחת הגדולות באירופה. בנייתה החלה במאה ה-11 ונמשכה מאות שנים.
מנזר נונברג (Nonnberg Abbey) - המנזר הבנדיקטי.
רחוב Getreidegasse המוכר בשל היותו רחוב הקניות הראשי של זלצבורג בעיר העתיקה. ברחוב זה (מספר 9) שוכן בניין מקום הולדתו של מוצרט (המשמש כיום כמוזיאון למלחין).
ארמון וגני מיראבל (בגנים אלה צולמו חלק מסצינות השיר "דו-רה-מי" בסרט צלילי המוזיקה).
ארמון לאופולדסקרון בסגנון הרוקוקו
ארמון הלברון (Hellbrunn) ומזרקות השעשועים: הארמון נבנה על ידי הארכיבישוף מרקוס סיטיקוס וכלל גן ובו בריכות, מערות ומזרקות גלויות וגם נסתרות - במטרה להשתעשע עם אורחיו. לצד הארמון וגני המזרקות פארק עירוני רחב ידיים.
הכנסייה הפרנציסקנית (Franziskanerkirche), שבנויה בסגנון גותי
כנסיית בלזיוס הקדוש
אולמות הפסטיבל של זלצבורג (בהם מתרחש פסטיבל זלצבורג למוזיקה)אתרים חדשים בעיר המהווים גם הם מוקדי עניין:

מוזיאון הטבע והמדע (Haus de Natur) - מוזיאון המכיל תצוגות בנושאי זואולוגיה (אולם דינוזאורים, אקווריומים ובהם מיני דגים שונים, אגף זוחלים, חרקים וכו'), גאוגרפיה ואקולוגיה, מדע, טכנולוגיה, אנטומיה ועוד.
המוזיאון הפתוח.אתרים מרכזיים מחוץ לעיר:

ארמון קלסהיים - בית הקיץ לשעבר של הארכיבישוף של זלצבורג
ברגהוף - כינוי לביתו הפרטי של היטלר במתחם שבאוברזלצברג
קן הנשרים - כינוי לבית במתחם האירוח והשליטה של היטלר
גן החיות של זלצבורג.


== אירועים ==
פסטיבל זלצבורג למוזיקה המפורסם, אשר מושך תיירות מכל העולם במהלך חודשי יולי ואוגוסט.
פסטיבל הפסחא של זלצבורג המתקיים בכל שנה בחג הפסחא.
פרסי המולטימדיה של Europrix המציג פרויקטים חדשניים של סטודנטים.


== אישים ==
בין האישים הידועים שנולדו בזלצבורג ניתן למנות את המלחין וולפגנג אמדאוס מוצרט ואת הפיזיקאי כריסטיאן דופלר (מגלה התופעה הקרויה על שמו). הסופר היהודי שטפן צווייג התגורר בעיר במשך 15 שנים; ב-1934 עקר מהעיר עקב התגברות הנאציזם. בנימין זאב הרצל התגורר בעיר בזמן התמחותו במשפטים ב-1884.


== אקלים ==


== ערים תאומות ==
לזלצבורג 9 ערים תאומות והן:

צרפת ריימס, צרפת (מ־1964)
ארצות הברית אטלנטה, ארצות הברית (מ־1967)
איטליה ורונה, איטליה (מ־1973)
ניקרגואה לאון, ניקרגואה (מ־1984)
גרמניה דרזדן, גרמניה (מ־1991)
יפן קווסאקי, יפן (מ־1992)
איטליה מראנו, איטליה (מ־2000)
הרפובליקה העממית של סין שאנגחאי, הרפובליקה העממית של סין (מ־2004)
פורטוגל סאו ז'ואאו דה מדיירה, פורטוגל (מ־2007)
שווייץ ברן, שווייץ


== ראו גם ==
קהילת יהודי זלצבורג
רד בול זלצבורג
נמל התעופה זלצבורג


== קישורים חיצוניים ==
זלצבורג, באתר אנציקלופדיה בריטניקה (באנגלית)

 אתר האינטרנט הרשמי של זלצבורג (בגרמנית)
ריאיון עם ראש הקהילה היהודית של זלצבורג
אתר משרד התיירות של העיר (באנגלית)
כרמית וייס, ‏יעדי טיול בעיר זלצבורג, באתר GoTravel
פורטל מידע רשמי של זלצבורג
אתר חברת האוטובוסים של זלצבורג
גליה בזק‏, זלצבורג, אוסטריה: מסע בעקבות סיפורו העצוב של מוצרט, באתר וואלה!‏, 17 באוקטובר 2013
ניר יהב‏, חלילים של קסם, באתר וואלה!‏, 25 ביולי 2019 זלצבורג, ברשת החברתית פייסבוק
 זלצבורג, ברשת החברתית טוויטר
 זלצבורג, ברשת החברתית אינסטגרם
 זלצבורג, סרטונים בערוץ היוטיוב


== הערות שוליים ==