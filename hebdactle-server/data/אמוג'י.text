אמוג'י (ביפנית: 絵文字(えもじ) [emodʑi] – חיבור של המילים: e (תמונה או ציור) + moji (אות). בעברית: סִמְלוֹן) הוא תמונה דיגיטלית קטנה או סמל שנועדו לבטא רעיון מסוים או רגש באמצעי תקשורת אלקטרוניים.
בתחילת דרכו היה האמוג'י מכוון בעיקר לבטא באמצעות הסמלים את התרבות היפנית. עם הופעת הטלפונים החכמים השתדרגו סמלי האמוג'י וכיום יש מגוון רחב של אמוג'ים. האמוג'י משמש גם בעולם הסלולר וגם ברשתות החברתיות. בישראל הפך האמוג'י למותג אשר יש לו מוצרים נלווים כגון כריות, גלידות, חוברת מדבקות ועוד. עם התקדמות הטכנולוגיה האימוג'י הפך לנפוץ מאוד, ולא פעם נעזרים בו כתגובה בפני עצמו. סמלים נפוצים הם אימוג'י מחייך, כועס, מרוגש ועוד.
בעברית ניתן להשתמש גם במונחים פרצופון כאשר האמוג׳י הוא בצורה של פרצוף או רגשון כאשר האמוג׳י מבטא רגש.


== היסטוריה ==
בשנת 1995, כבר איפשרו הטלפונים הסלולריים והאיתוריות ביפן לשלוח הודעות ואילוסטרציות של הבעות פנים שונות. ב־1999 חברות סלולר יפניות הציגו את האמוג'י לראשונה כסט של 176 דמויות בגודל של 12×12 פיקסלים במערכת יפנית בשם IMORD (רשת אלחוטית).
בעבר הביטוי הגרפי לרגשות נעשה באמצעות סימני פיסוק בסיסיים - רגשונים (אמוטיקונים). אך ההתפתחות הטכנולוגית המהירה תרמה להרחבת התחום. האמוג'י הצבעוני הראשון נוצר על ידי יפני בשם שיגטאקה קוריטה שהיה חלק מצוות שעסק בפיתוח פלטפורמת אינטרנט סלולרי בעבור חברת טלפונים יפנית. באותו הזמן נולדה גם המילה emoji, שהיא חיבור של שתי מילים ביפנית - תמונה + דמות.
בתחילת הדרך, האמוג'ים היו מכוונים לביטויים גרפיים המקובלים ביפן, כגון מסכת פנים, או פרח לבן ששימש לציון של שיעורי בית כמעולים, כמו כן האמוג'ים ייצגו בתחילה את המאכלים היפניים המפורסמים כמו סושי, כדורי אורז, ועוד. עם השקת הטלפונים החכמים התחילה פריצת הדרך המשמעותית ביותר של האמוג'ים שבאה לידי ביטוי ביכולות גרפיות רחבות ובעושר תוכני שבא לידי ביטוי במגוון אפליקציות. בנוסף לעולם הסלולר, גם עולם הרשתות החברתיות שהתפתח תרם לשימוש הנרחב באמוג'ים.
המילה הנפוצה ביותר ברשת בשנת 2014 הייתה אמוג'י של לב. יאיר נתניהו חתם פוסט נגד ארגון "מולד" באמוג'י של קקי מחייך ואצבע משולשת (לבנה) ואפילו בית משפט לתביעות קטנות העניק לאמוג'ים תוקף חוזי.
הצבע המקורי של אמוג'ים בגוון עור היה לבן. חמשת הגוונים הנוכחיים נכנסו רק בתחילת 2015 והם מבוססים על סולם פיצפטריק, שמגדיר שישה גוני עור לפי תגובתם לקרינת על-סגול. הצהוב נבחר כברירת מחדל משום שהוא נחשב לגוון לא אנושי ולכן נייטרלי מבחינה אתנית (על אף כינוי הגנאי, זה לא צבע העור של אנשים ממוצא אסיאתי). עם זאת, עלו טענות כי תווי הפנים של האימוג'ים החדשים עודם מבטאים תווי פנים של אנשים לבנים.
גיוון צבעי האימוג'י הביא לא פעם לסוגיות של נימוסים ומוסר, ועמדותיהם של המשתמשים משתנות לפי צבע, גיל, מעמד ועוד, ואף הביאו לא פעם לביקורת פומבית על ידוענים.


== שימוש ==
אנדרואיד - באנדרואיד, האמוג'י הוא תלוי גרסה. כלומר, האמוג'י נתמך על ידי האנדרואיד אך ורק בגרסאות מסוימות ומתקדמות. בנובמבר 2013 גוגל הוסיפה במקלדת שלה סט אמוג'י שהיא יצרה לגרסאות אנדרואיד 4.4 ומעלה. כמו כן, אמוג'י נתמך גם באפליקציית Hangouts של גוגל, וגם ב-SMS מספר של הודעות צד שלישי ואפליקציות של מקלדות שונות (כגון SwiftKey) שנמצאות באנדרואיד - מספקות גם הן רכיב שמאפשר את השימוש באמוג'י.
גוגל כרום - דפדפן כרום תומך באמוג'י בגרסת Unicode 6.2.
לינוקס – מערכות לינוקס מסוימות תומכות באמוג'י לאחר התקנת גופנים נוספים. ישנן כמה גרסאות למערכת הלינוקס ובכל מערכת צריך להתקין ערכת גופנים בהתאם לגרסת הלינוקס.
Microsoft Windows - וינדוס תומכת באמוג'י בגרסאות ווינדוס 8 ומעלה באופן מלא. בגרסאות אלו ניתן לגשת לאמוג'י דרך המקלדת המובנית שנמצאת על המסך ונקראת "סמיילי", בווינדוס 10 ניתן לגשת לאמוג'י על ידי לחיצה על מקש "חלונות"+"ץ".
macOS ו־iOS - אפל הציגה לראשונה את האמוג'י בשולחן העבודה של Mac OS X 10.7 Lion. משתמשים יכלו לצפות ולהשתמש באמוג'י במיילים ובאפליקציות של ההודעות במחשב. המשתמשים יכולים ליצור סמלי אמוג'י דרך לוח קלט מיוחד, ניתן לעשות זאת כמעט בכל גרסאות macOS. ב־macOS משתמשים בגופן האמוג'י הצבעוני של אפל, שהוצג בגרסת ה־iOS.


== חידושים ==
בשנת 2016 הוסיפו אמוג'י חד מיניים ובני אדם בגווני עור שונים, וזאת בשל ביקורת שנשמעה על היעדר גיוון בצבעי העור של הדמויות. אלפי משתמשים חתמו על עצומה שהוגשה ל־dosomething.org ובעקבותיה הודיעה אפל שתעבוד עם יוניקוד, על מנת ליצור אמוג'י בעלי עור שונה. הצבעים החדשים ניתנים ליישום בכל דמויות האמוג'י הקיימות, כאשר בלחיצה ארוכה על הדמות תיפתח אופציה לגוונים השונים. עוד חידושים ניתן לראות בגרסת IOS 8.3, משתמשים שהתנסו בגרסת הבטא דיווחו כי מאמוג'י התפילה הוסרה ה־"הילה" - קרני האור שזורחות מסביב לידיים. גם באגף המכשירים ישנם שינויים - הסמלים של השעון, הטלפון, והמחשב שודרגו לאייפון, Apple Watch ו־iMacביוני 2015 אחד החידושים שאפל הציגה היה הוספת הדגל הפלסטיני במערכת ההפעלה iOS 9.
בנוסף, בפייסבוק התווסף אמוג'י "למי שמרגיש שמן", דבר זה גרר תגובות רבות של גולשים שמצאו את הסמיילי הזה פוגעני. למעלה מ־15 אלף גולשים חתמו על עצומה הדורשת להסיר את האמוג'י בטענה שהוא פוגעני כלפי אנשים שנלחמים בעודף משקל. אמוג׳י זה גם גרר ביקורת מצד אנשים הסובלים מהפרעות אכילה.


== אמוג'י בוכה מצחוק ==
 ערך מורחב – אמוג'י בוכה מצחוקאמוג'י בוכה מצחוק הוא אמוג'י שמסמל תחושה של צחוק ושמחה. האמוג'י נבחר למילת השנה על ידי אוניברסיטת אוקספורד בשנת 2015. אמוג'י זה היה אחד ה-10 האמוג'ים הפופולריים ביותר בשימוש באתר אמוג'יפדיה בשנים 2014–2018. בשנת 2017, אפל ציינה כי האמוג'י בוכה מצחוק הוא האמוג'י השימושי ביותר במערכת ההפעלה iOS. אמוג'י זה אושר כחלק מהיוניקוד בשנת 2010.


== ראו גם ==
אמוג'יפדיה
אמוג'י קקי מחייך
אמוג'י: הסרט


== קישורים חיצוניים ==

  טבלת כל האמוג'ים - מסודרת לפי הגרסה ומערכת ההפעלה, בוויקישיתוף
מקור ראשון, מה אמרת עכשיו? מילון האימוג'ים השלם, באתר nrg‏, 26 ביוני 2015
שיזף רפאלי, האם האימוג'יז הם שפה?, באתר כלכליסט, 2 ביולי 2015
אמיתי זיו, כך השתלט האימוג'י על חיינו - ומי עושה מזה כסף?, באתר TheMarker‏, 4 באוקטובר 2015
מיכל שטיינר, ‏האמת בפרצוף, באתר "אלכסון", 30 באוקטובר 2017
ניו ריפבליק, שלחת אימוג'י של אקדח. האם תואשם באיום ברצח?, באתר הארץ, 13 בנובמבר 2019
אורלי גולדווסר, ממציאי האימוג'ים הולכים בדרכם של המצרים הקדמונים, באתר הארץ, 27 בפברואר 2020
עינת שרון ונעה עמיאל לביא, ‏המדריך השלם ל-118 הסמיילים של אימוג'י, באתר "Time Out ישראל", 19 בדצמבר 2019
אלון עידן, עדכונים חשובים לגבי התפתחויות בעולם האמוג'ים, באתר הארץ, 1 ביוני 2022


== הערות שוליים ==