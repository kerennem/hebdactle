גוֹבִּי (במונגולית: Говь, בסינית: 戈壁 沙漠) הוא אזור מדברי גדול בצפון סין ובדרום מונגוליה. המדבר נתחם בידי הרי אלטאי מצפון, והרמה הטיבטית והמישור הסיני מדרום מערב. פירוש השם במונגולית הוא "מדבר", על אף שהמונגולים מבדילים בין הגובי לבין מדבר של ממש, מכיוון שניתן לקיים בגובי חיים. מדבר גובי הוא בעל השטח הגדול ביותר באסיה והמדבר החמישי בגודלו בעולם: שטחו כמיליון קילומטרים רבועים.
הגובי הוא מדבר בצל גשם, שנוצר על ידי הרמה הטיבטית החוסמת משקעים מהאוקיינוס ההודי שלא מגיעים לכל שטח גובי.


== היסטוריה ==
מדבר גובי מיושב מזה שנים רבות נוודים מונגולים, קזחים וטטרים שנדדו עם עדריהם וגרמו לסבל לארצות השכנות. כאשר לא ירדו גשמים במדבר, פשטו הטטרים על האזורים הפוריים שסביב המדבר. הפשיטות של הטטרים הניעו את הסינים לבנות את החומה הסינית במאה השלישית לפני הספירה. מעטים מהחוקרים המערביים נכנסו לשטחו של המדבר עד למאה ה-20, ובהם ניתן למנות את מרקו פולו. בשנת 1925 יצאה משלחת מחקר מדעית אמריקאית לגובי על מנת לחפש חיות וצמחים קדומים, אנשי המשלחת גילו שבמדבר חיו בעבר הרחוק דינוזאורים וקרנפים חסרי קרניים ענקיים, ואפילו מצאו ביצי דינוזאורים.


== גאוגרפיה ==
המדבר נמצא בקווי רוחב ואורך 42.59°N 103.43°E רוחבו של הגובי ממזרח למערב כ-1600 קילומטר ואורכו מדרום לצפון כ-800 קילומטר. שטחו כ-1.3 מיליון קילומטר רבוע והוא אחד המדבריות הגדולים בעולם. בניגוד לדימוי המקובל של מדבר, מרבית שטחו של הגובי אינו מכוסה חול אלא סלעים. האקלים בגובי הוא קיצוני. בקיץ הטמפרטורה גבוהה ועשויה להגיע ל-45 מעלות, ובחורף היא צונחת מתחת לאפס, ועשויה להגיע לשיא של 40- מעלות. החורף הוא העונה היבשה, והקיץ והאביב מתאפיינים בגשמי מונסון ובסופות שלג. על אף התנאים הקשים, משמש מדבר גובי בית גידול למינים שונים של בעלי חיים.
אגם קרסנט הוא בין מקורות המים הבודדים באזור.


== חי ==
על אף התנאים הקשים השוררים בו, קיים במדבר גובי מגוון בעלי חיים כגון צבי הזפק, סמור משויש, גמל דו-דבשתי, פרא מונגולי, חתול מדבר סיני, צבי יעלי מונגולי, שועל מצוי, שועל קורסאקי, דוב גובי, זאב מצוי ונמר שלג ולעיתים נדירות גם מזדמן נמר צפון-סין, שועל חול טיבטי, צבי יעלי פרז'וואלסקי, סוס פרז'וואלסקי, דוב סיבירי מזרחי ודוב חום אוסורי.


== מחוזות מונגוליה בשטח מדבר גובי ==
אומנוגובי
דורנוגובי
גובי-אלטאי
דונדגובי
גוביסומבר


== קישורים חיצוניים ==
בעלי החיים בגובי
סיפור מסע בגובי
תמונות
ספי בן-יוסף, המסע המופלא במדבר גובי, באתר ynet, 7 בספטמבר 2018
ספי בן-יוסף, לטבול באגמים של מדבר גובי, באתר ynet, 14 בספטמבר 2018
מדבר גובי, באתר אנציקלופדיה בריטניקה (באנגלית)