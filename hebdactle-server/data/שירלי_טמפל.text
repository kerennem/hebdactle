שירלי ג'יין טמפל (באנגלית: Shirley Jane Temple‏; 23 באפריל 1928 – 10 בפברואר 2014) הייתה שחקנית קולנוע אמריקאית, זוכת פרס גילדת שחקני המסך ופרס אוסקר לשם כבוד ואחת מילדות הפלא המפורסמות ביותר בתולדות הקולנוע. בבגרותה הייתה פעילה פוליטית ושגרירה.


== ביוגרפיה ==
שירלי ג'יין טמפל נולדה בסנטה מוניקה שבקליפורניה. היו לה שני אחים בוגרים: ג'ון וג'ורג'. אביה היה עובד בנק ואמה עקרת בית. אמה עודדה אותה לפתח את יכולות המשחק, שירה וריקוד שלה וב-1931, כאשר הייתה בת שלוש, טמפל החלה לקחת שיעורי ריקוד בבית הספר "מגלין" בהוליווד.


=== קריירת משחק ===
הקריירה הקולנועית שלה החלה כאשר במאי מלהק של "Educational Pictures" ביקר אותה באחד השיעורים. אף על פי שהתחבאה מאחורי הפסנתר בסטודיו, היא הוזמנה על ידי הבמאי לאודישן, וחתמה על חוזה עם Educational. טמפל עבדה איתם מ-1932 עד 1933. היא השתתפה בתפקיד קטן בסרט "אליבי אדמונית השיער".
במאי 1934, עם יציאת הסרט "קומו והריעו!", פרצה טמפל לתודעה. היא הופיעה לצידו של ג'יימס דאן רוקדת ושרה. הסצנה שלהם הפכה לסצנה הבולטת בסרט וחברת פוקס החליטה להוציא שני סרטים נוספים בכיכובם: "עיניים מבריקות" ותינוקת השתחווי".
טמפל נחלה הצלחה גדולה, ונאמר כי הדבר נבע מיופיה, כושר המשחק הגבוה שלה, כשרונה בריקוד וחביבותה. לאחר הצלחת שלושת הסרטים, הבינו הוריה של טמפל כי היא מרוויחה מעט מדי. דמותה החלה להופיע על מוצרים פרסומיים ללא אישור ותגמול כספי. הוריה שכרו עורך דין שפנה לחברת פוקס וביולי 1934 שכרה הועלה והוריה הסכימו לצילום ארבעה סרטים בשנה. באותה שנה, כשהייתה בת שש בלבד, זכתה טמפל בפרס אוסקר לשם כבוד, והייתה לזוכה הצעירה ביותר אי פעם בפרס האוסקר, בקטגוריה זו.
בשנת 1935, הופיעה בסרט "קולונל קטן" לצידו של הרקדן המפורסם ביל "בוג'נגלס" רובינסון. לאחר מכן, צילמו שלושה סרטים נוספים יחדיו.
בשנת 1937 גילמה את דמותה של היידי בעיבוד הקולנועי ל"היידי בת ההרים".
בשנת 1939, כיכבה בסרט הדרמה "הנסיכה הקטנה". באותה שנה, כאשר הייתה בת 11, פרסם הצייר הסוריאליסטי סלבדור דאלי, את הציור שירלי טמפל, המפלצת הצעירה והקדושה ביותר של הקולנוע בזמנה. היצירה מהווה ביקורת על ניצולה של הילדה, על ידי תעשיית הסרטים האמריקאית, והסקסואליזציה שלה.
ב-1940 כיכבה בשני סרטים: "אנשים צעירים" ו"הציפור הכחולה".
בשנת 1941 חתמה טמפל בחברת הסרטים "מטרו גולדווין מאייר".
שלא כמו בתחילת הקריירה שלה, סרטיה של טמפל בימי נערותה לא נחלו הצלחה מיוחדת. ב-1944 החתים אותה המפיק דייוויד או. סלזניק על חוזה לארבע שנים. היא הופיעה בסרט "מאז שהלכת".
ב-1948 שיחקה במערבון "מבצר האפאצ'ים" לצד בעלה הראשון, ג'ון אגר.
באוגוסט 1950 נבחנה להצגה "פיטר פן" בברוודווי ולא התקבלה. בדצמבר אותה שנה הודיעה על פרישה מעולם הקולנוע.
בין השנים 1958–1961 הנחתה את הסדרה "הסיפורים של שירלי טמפל".


=== קריירה פוליטית ===
טמפל החלה להיות פעילה במפלגה הרפובליקנית של קליפורניה. היא החלה לעבוד בשירות הציבורי של ארצות הברית.
ב-1967 הייתה מועמדת מטעם המפלגה הרפובליקנית לקונגרס האמריקני, אך לא נבחרה.
היא ייצגה את ארצות הברית בגופים מדיניים רבים, וב-1974 מונתה לשגרירת ארצות הברית בגאנה. ב-1984, שימשה כנשיאה של הארגון החינוכי "מועדון חבר העמים של קליפורניה".
ב-1989 מונתה לשגרירה בצ'כוסלובקיה, בעת מהפכת הקטיפה, עד יולי 1992.
טמפל הייתה חברה במספר דירקטוריונים: חברת וולט דיסני, בנק אוף אמריקה, בנק אוף קליפורניה ועוד.


=== חייה האישיים ===
ב-1943, בגיל 15, הכירה טמפל את ג'ון אגר. הם נישאו כאשר הייתה בת 17 בספטמבר 1945. ב-30 בינואר 1948, נולדה בתם, לינדה סוזן. בדצמבר 1949, התגרשו השניים. בינואר 1950, היא הכירה את צ'ארלס אלדן בלאק. ב-16 בדצמבר אותה שנה הם נישאו בבית הוריו. המשפחה עברה לוושינגטון הבירה בעקבות תפקיד שבלאק קיבל בחיל הים. ב-28 באפריל 1952, נולד בנם צ'ארלס אלדן בלאק ג'וניור. המשפחה שבה לקליפורניה במאי 1953. טמפל הפכה לעקרת בית וב-9 באפריל 1954, נולדה בתם לורי.
ב-1972, בגיל 44, חלתה טמפל בסרטן השד ועברה ניתוח לכריתת שד.
טמפל קיבלה תואר דוקטור לשם כבוד, מאוניברסיטת סנטה קלרה ומאוניברסיטת ליהיי.
הקוקטייל הלא אלכוהולי שירלי טמפל, הומצא לכבודה בילדותה, ונקרא על שמה.
ב-10 בפברואר 2014, בגיל 85, נפטרה טמפל ממחלת ריאות חסימתית כרונית בביתה בקליפורניה.


== גלריה ==

		
		
		


== פילמוגרפיה חלקית ==
היידי בת ההרים
גברת מרקר הקטנה
החתלתול הקטן
ילדה עשירה מסכנה
הנסיכה הקטנה
הציפור הכחולה
עיניים זוהרות
הקולנלית הקטנה
רבקה מחוות סאניברוק
ראש מתולתל
מאז שהלכת
הרווק ובת הטיפש עשרה
מבצר האפאצ'ים (1948)


== קישורים חיצוניים ==

  אתר האינטרנט הרשמי של שירלי טמפל
 שירלי טמפל, במסד הנתונים הקולנועיים IMDb (באנגלית)
 שירלי טמפל, באתר AllMovie (באנגלית)
 שירלי טמפל, באתר Rotten Tomatoes (באנגלית)
 "שירלי טמפל", במסד הנתונים הקולנועיים Kinopoisk.ru (ברוסית)
 שירלי טמפל, באתר iTunes  (באנגלית)
 שירלי טמפל, באתר Spotify
 שירלי טמפל, באתר Last.fm (באנגלית)
 שירלי טמפל, באתר AllMusic (באנגלית)
 שירלי טמפל, באתר MusicBrainz (באנגלית)
 שירלי טמפל, באתר Discogs (באנגלית)
לירון סיני, איפה הן הנערות ההן?, באתר ynet, 17 בדצמבר 2010
שירלי טמפל, באתר "Find a Grave" (באנגלית)
שירלי טמפל, באתר אנציקלופדיה בריטניקה (באנגלית)
הסבר על ה"דודל" (שרבוט גוגל) שפרסמה גוגל לציון ההוקרה לשירלי טמפל, באתר מנוע החיפוש "גוגל" (באנגלית)עם מותהynet, השחקנית שירלי טמפל מתה בגיל 85, באתר ynet, 11 בפברואר 2014
אורי קליין, שירלי טמפל: הילדה שאמהות אמריקאיות עיצבו את בנותיהן בצלמה, באתר הארץ, 11 בפברואר 2014
דורון פישלר‏, שירלי טמפל - לא רק "ילדת פלא". פרידה מאגדה, באתר וואלה!‏, 12 בפברואר 2014


== הערות שוליים ==