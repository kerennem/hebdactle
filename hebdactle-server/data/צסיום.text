צסיום (Caesium או באנגלית אמריקאית: Cesium) הוא יסוד כימי ממשפחת המתכות האלקליות שסמלו הכימי Cs ומספרו האטומי 55.


== תכונות ==
צסיום הוא מתכת כסופה־זהובה, רכה ורקיעה. הוא הכי פחות אלקטרושלילי מכל המתכות האלקליות היציבות. כמו כן, הוא המתכת האלקלית היציבה הנדירה ביותר.
כמו כספית וגליום, צסיום הוא בין המתכות היחידות שנוזליות קרוב לטמפרטורת החדר (נקודת ההתכה של צסיום היא 28.44 מעלות צלזיוס). כמו שאר המתכות האלקליות, צסיום מגיב באופן "אלים" עם מים.
צסיום הידרוקסיד (CsOH) הוא בסיס חזק מאוד שמסוגל לחרוט על זכוכית.


== שימושים ==
שימושי הצסיום:

האיזוטופ 133Cs משמש, בין השאר, בשעונים אטומיים. בשל כך, מאז 1967 מוגדרת השנייה במערכת היחידות הבינלאומית כ- 9,192,631,770 מחזורי מעבר (תדירות רטט) בין שתי רמות האנרגיה שלו.
לצסיום מתכתי יישומים בתאים פוטואלקטריים.
לצסיום שימושים כזרז במימון (הוספת מימן) לתרכובות אורגניות.
לאיזוטופים רדיואקטיביים של צסיום שימוש ברפואה בטיפול בסרטן.


== היסטוריה ==
הצסיום זוהה בזמן אנליזה ספקטרוסקופית על ידי רוברט בונזן (Robert Bunsen) וגוסטב קירכהוף (Gustav Kirchhoff) בשנת 1860 במים מינרלים בגרמניה. צסיום מתכתי הופק לראשונה ב-1881.


== צורה בטבע ==

צסיום נמצא במספר מינרלים, כגון לפידוליט (KLi2Al(Al,Si)3O10(F,OH)2) ופולוסיט.
המקור החשוב והעשיר ביותר בעולם של צסיום נמצא באגם ברניק במניטובה שבקנדה, שעל פי חישובים מכיל 300,000 טון לפידוליט (שמכיל 20% צסיום).
ניתן לבודד צסיום במספר דרכים (ביניהם בעזרת אלקטרוליזה). צסיום טהור ניתן להפיק בפירוק תרמי של CsN.


== במגע עם מים ==
צסיום, כמו כל המתכות האלקליות, מגיב עם מים באופן מאוד פעיל וסוער. במהלך התגובה בין הצסיום והמים נוצר צסיום הידרוקסיד (CsOH), שהוא בסיס חזק מאוד. בנוסף לכך, נפלט מימן וכמות רבה של אנרגיה, שעלולה להצית את המימן וכן לגרום לפיצוץ בתוך המים כך:

צסיום ואיזוטופים של צסיום נחשבים חומרים רעילים.


== קישורים חיצוניים ==

צסיום, באתר אנציקלופדיה בריטניקה (באנגלית)כיצד עובד שעון אטומי?
צסיום ב-Webelements (באנגלית)
צסיום באתר U.S. Geological Survey
 תגובה של צזיום עם מים, סרטון  באתר יוטיוב