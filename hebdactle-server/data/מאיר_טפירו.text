מאיר טפירו (נולד ב-28 במרץ 1975) הוא כדורסלן ישראלי המשחק באליצור גבעתיים מהליגה הארצית. גובהו 1.92 מטר. טפירו נחשב לאחד מגדולי הכדורסלנים הישראלים בכל הזמנים. בשנת 2002 זכה בתואר שחקן העונה של ליגת העל. בשנת 2010 זכה בתואר "שחקן העשור". טפירו הוא שיאן ההופעות בליגת העל בכדורסל עם 511 הופעות בליגה הסדירה..


== קריירה ==
הוריו של טפירו נולדו לעולים יהודים ממרוקו. טפירו התחיל את קריירת הכדורסל שלו במחלקת הנוער באליצור קריית אתא ובמכבי קריית מוצקין בבוגרים. במהלך הקריירה שיחק בקבוצות רבות ביניהן הפועל תל אביב, הפועל אילת ואחרות. למד בתיכון אורט קריית ביאליק.טפירו התפרסם בתחילת הקריירה המקצוענית שלו כאשר קלע סל ניצחון במדי קבוצתו הפועל תל אביב במשחק הדרבי העירוני נגד מכבי תל אביב בגיל 19 בלבד. כמו כן, טפירו נחשב לשחקן הישראלי הראשון שהצליח להשיג טריפל דאבל כאשר ב-1 בפברואר 1999 קלע 16 נקודות, קלט 12 כדורים חוזרים ומסר 10 אסיסטים במדי מכבי חיפה. כמו כן היה לישראלי הראשון שהשיג טריפל דאבל בגביעי אירופה השונים - בניצחון הבית של הפועל ירושלים 95–118 על אודסה מהליגה האוקראינית, בשלב הבתים של גביע האתגר של 2003. טפירו שחזר את ההישג גם בניצחון 79–88 על ז'לזניק בלגרד הסרבית, במשחק הראשון של רבע גמר גביע יול"ב 2007. ושוב חזר על ההישג בניצחון קבוצתו מכבי אשדוד על בני השרון 90:85 בעונת 2011. עד היום השיג טפירו 7 טריפל דאבלים.
במהלך הקריירה שיחק טפירו בנבחרות ישראל השונות כולל בנבחרת הצעירה בה הגיע לגמר אליפות אירופה ובנבחרת ישראל, עימה שיחק 4 פעמים באליפות אירופה כאשר מיקום השיא בשנים אלו היה בשנת 2003 אז הגיעה הנבחרת למקום השביעי.
בין הישגיו של טפירו: ההעפלה לחצי גמר גביע ספורטה, עם הפועל ירושלים, בעונת 2001/02, והעפלה לחצי גמר גביע יול"ב בעונת 2005–2006 גם כן עם הפועל ירושלים כשחזר לשחק במדיה לשתי עונות נוספות. בחו"ל רשם טפירו עוד הישג נאה, כשזכה בגביע הליגה בצרפת עם נאנסי והעפיל גם למשחק האליפות של הליגה בעונת 2004–2005. את האליפות הפסידה קבוצתו לשטרסבורג של אפיק נסים הישראלי. בעונת 2006/07 זכה טפירו לראשונה בקריירה בתואר ישראלי, כשהוביל את הפועל ירושלים לזכייה בגביע המדינה לאחר ניצחון בגמר נגד בני השרון.
לאחר סיום העונה הודיע מאיר טפירו על עזיבתו את הפועל ירושלים, וחזר לשחק בקבוצת בני השרון. הוא סייע לקבוצה זו להגיע לחצי גמר הפיינל פור של ליגת העל ב-2008.
ב-27 במאי 2009 הודיע טפירו במסיבת עיתונאים על פרישתו מנבחרת ישראל. בסך הכל היו לטפירו 116 הופעות במדי הנבחרת (כולל 4 השתתפויות באליפות אירופה) בהן קלע 976 נקודות. בספטמבר אותה שנה הוא עבר לשחק במכבי ראשון לציון, תחת מאמנו לשעבר אפי בירנבוים.
לאחר עונה אחת במדי ראשון לציון, חתם טפירו לשנתיים בעולה החדשה לליגת העל, מכבי אשדוד. עם אשדוד הגיע טפירו בעונה הראשונה (2010/11) לחצי גמר גביע המדינה. ובעונה השנייה (2011/12) עד לגמר הפיינל פור הישראלי, בו הפסידה למכבי תל אביב.
ב-27 במאי 2010 הוכתר טפירו לשחקן העשור, בטקס שנערך לפני משחק הגמר של הפיינל פור של עונת 2009/10.
ב-11 ביולי 2012, הודיע טפירו כי הוא חוזר לקדנציה שלישית בהפועל ירושלים, אך בתום העונה שוחרר ממנה.
בחודש יולי 2013 חתם לשנתיים בעירוני נס ציונה.
בקיץ 2015 חתם לשנה במכבי קריית גת.
במרץ 2016 זכה בתואר השחקן המצטיין במשחק האולסטאר של ליגת העל בכדורסל שהתקיים בהיכל הספורט בגין שבעיר אילת.
ב-7 ביוני 2016 החליט טפירו לפרוש לאחר 23 עונות משחק. באותו חודש מונה למאמן מכבי אשדוד באר טוביה מליגת העל בכדורסל שגם בה שיחק בעברו.ב-19 ביולי 2017 מונה למאמן הפועל אילת. טפירו הוא המאמן הראשון של האילתיים שגם שיחק בקבוצה בעבר. ב-14 בנובמבר 2017 פוטר טפירו מאימון הקבוצה.שבוע לאחר מכן חתם טפירו כשחקן באליצור גבעתיים מליגה א' מרכז. הקבוצה סיימה בעונה זו במקום השני בליגה והעפילה לליגה הארצית לאחר ניצחון בפלייאוף על אליצור נווה-דוד רמלה ועוצמה מודיעין. ביוני 2018 מונה למנכ"ל עירוני נס ציונה, איתה זכה באפריל 2021 בגביע היורופקאפ. ביוני 2021 סיים את תפקידו בנס ציונה.


== תארים ==


=== תארים כשחקן ===
שחקן העונה של ליגת העל בכדורסל (2002)  שחקן העונה הישראלי בליגת העל (2002, 2004)  חמישיית העונה בליגת העל (2002, 2004, 2008)  גביע המדינה (2007)  מלך האסיסטים של ליגת העל (1998, 2004, 2006, 2010)  מלך הסלים הישראלי של ליגת העל (2003)  גביע הליגה הצרפתית (2005)  שחקן העשור של ליגת העל (2010)


=== תארים כמאמן ===
מכבי אשדוד באר טוביהגביע המדינה:   חצי גמר: 2016/2017.


=== תארים כמנכ"ל ===
עירוני נס ציונהגביע יורופקאפ  זכייה: אפריל 2021.


== משפחה ==
נשוי לענבל ואב לשלושה ילדים.


== קישורים חיצוניים ==
פרופיל, באתר eurobasket
פרופיל, באתר פיב"א
ערן נבון ואהרל'ה ויסברג, ‏מאיר טפירו לא מפסיק לחלום, באתר ישראל היום, 15 בנובמבר 2013
אריה ליבנת, מאיר טפירו בן 40: 40 נקודות ציון בקריירה, באתר הארץ, 26 במרץ 2015 
אבי סגל, אלי סהר, ‏הפרויקטור, באתר ישראל היום, 24 ביולי 2015
ישראל שמאי, טפ-הירו: הצדעה למאיר טפירו, באתר nrg‏
אביעד פוהורילס, ‏מאיר בעל הנס: כשטפירו הביא גביע, באתר ישראל היום, 29 באפריל 2021


== הערות שוליים ==