גודזילה (שיבוש של גודז'ירה, לפי המקור היפני: ゴジラ להאזנה (מידע • עזרה)) הוא מפלצת בדיונית מסוג זוחל פרהיסטורי. גודזילה התפרסם בעולם בזכות סרטי מפלצות יפניים מתחילת שנות ה-50 של המאה ה-20. גודזילה הוא אחד הראשונים ממשפחת מפלצות הענק המופיעות בסרטים אלו (אם כי קינג קונג הופיע לפניו). 
דמותו של גודזילה הופיעה לראשונה במהלך 27 באוקטובר 1954, בסרט גודזילה, מבית היוצר של טוהו ובהמשך נוצר זיכיון גדול על שמה.


== תיאור ==
לגודזילה צורת דינוזאור דמוי-תרופוד בעל גוף זקוף וזנב מוטל על הקרקע (בדומה לאיורים מוקדמים ושגויים של טירנוזאורוס ושל איגואנודון), ידיים חסונות, לוחיות גב (בדומה לסטגוזאורוס) וראש מפחיד בעל שיניים חדות.
אף על פי שגודזילה שינה את מראו החיצוני כמעט בכל סרט שבו הוא הופיע, המאפיינים הבסיסיים האלה נשארו ולעיתים נוספו חדשים.


== מקור ומין ==
מוצאו של גודזילה מוצג בכמה סדרות סרטים בשינויים קלים.
בסדרת סרטי שׁוֹוָּה גודזילה היה זוחל פרהיסטורי דמוי דינוזאור אשר נחשף לקרינה אטומית והגיע לגודל של 50 מטרים. סיפור זה מופיע גם בסדרת סרטי מילניום.
בסדרת היסיי מתואר כי גודזילה היה למעשה מין בדיוני של דינוזאור בשם "גודז׳ירוזאורוס" אשר הושפע מקרינת צוללת גרעינית והגיע לגודל של 100 מטרים.
בסרט מ-2014 גודזילה הוא מין של זוחלים פרהיסטוריים ימיים שהיו קיימים בתקופה שבה היה לכדור הארץ פי עשרה יותר קרינה ראדיואקטיבית מאשר כיום ואף הצליחו לשרוד מספר הכחדות.


== בעלי ברית ואויבים ==
במהלך הופעותיו בסרטים השונים גודזילה פגש מפלצות רבות ורכש מגוון של בעלי ברית ואויבים. בתחילת דרכו גודזילה נלחם במספר מפלצות כמו גורילת הענק קינג קונג, הדינוזאור אנגירוס, ומפלצת דמוית עש בשם מות'רה. אך מהסרט גידורה, המפלצת התלת-ראשית, גודזילה לראשונה הוצג עם בעלי ברית. שתי המפלצות הראשונות שהגיעו לצידו הן רודן הפטרוזאור ומות'רה. בנוסף, בסרט זה גודזילה הוצג לראשונה נגד אויבו המושבע, קינג גידורה - דרקון חייזרי תלת ראשי אשר משמש כנשק לחייזרים הרוצים להשתלט על העולם. לאחר סרט זה, גודזילה החל לרכוש מספר בעלי ברית ואויבים אחרים, כמו בנו המאומץ, מינילה.
בעל בריתו הנאמן ביותר של גודזילה הוא אנגירוס, שלראשונה שיתף עמו פעולה בגודזילה נגד גייגן (כי השמדת כל המפלצות הגיעה רק בזמן מאוחר יותר. לכן, לפי ציר הזמן של שווה, הם נפגשו בשנית בסרט הנ"ל). אף על פי שאנגירוס פגש את גודזילה לראשונה כאויבו, הוא הראה נאמנות גדולה לגודזילה ואף סיכן את חייו במטרה להצילו.
אויב גדול נוסף של גודזילה הוא מכה-גודזילה, שהוא העתק מכני של גודזילה. בסרטי שווה נוצר מכה-גודזילה בידי חייזרים מכוכב "החור השחור ה-3" (בסרטי היסיי ומילניום הוא היה נשק שנוצר בידי בני אדם. בכל סדרה מראהו השתנה באופן דרסטי), ונשלח לחסל את גודזילה, אך נכשל. למרות זאת, מכה-גודזילה עדיין מראה כוח רב ולעיתים מצליח להביס או אפילו כמעט להרוג את גודזילה (מה שקרה בהיסיי).
הסרט שיצא ב-2020 הוא "גודזילה נגד קונג" (קונג הוא סרט מחודש של קינג קונג והשם שלו הוא "קונג:אי הגולגולת"). הסרט "גודזילה נגד קונג" הוא סרט מחודש של אחד הסרטים הישנים של גודזילה (קינג קונג נגד גודזילה). בסרט זה נלחמים שני המפלצות הרגזניות על התואר "מלך"!


== כוחות ויכולות ==
גודזילה ידוע בהיותו בעל כוח פיזי וסיבולת רבה מאוד, שכן הוא מסוגל להשליך מפלצות בגודלו רק בעזרת זרעותיו ופיו, וגם לספוג עשרות פגיעות מטילים ופצצות ללא כל סימן לפגיעה.
בנוסף, גודזילה ידוע ביכולת נשיפה קטלנית. בניגוד לדעה הרווחת, גודזילה אינו יורק אש, אלא פולט קרן אטומית הדומה ללייזר.
בנוסף, גודזילה מסוגל לפרוק אנרגיה אל אלו שבאים במגע פיזי איתו, ואף מסוגל לאגור חשמל או קרינה כדי ליצור שדה מגנטי חזק מספיק כדי למשוך אליו עמודי חשמל.


== מדרש שם ==
"גוג'ירה" (ביפנית ゴジラ) הוא הלחם בסיסים בין המילים היפניות "גורירה" (ゴリラ), כלומר גורילה, ו"קוג'ירה" (クジラ), שמשמעותה לוויתן. שם זה ניתן מכיוון שבנקודה מסוימת בתהליך התכנון של גודזילה הוא תואר כ"שילוב של גורילה ולוויתן". תיאור זה מתייחס לגודלו, כוחו, גופו הגס, עמידה על שתי רגליים וכן מקורו הימי של גודזילה.
קיימת שמועה מקובלת המספרת על השימוש המקורי בשם גוג'ירה, לפני שזה ניתן למפלצת: "גוג'ירה" היה למעשה כינויו של עוזר במה שמן במיוחד באולפני טוהו, בהם הופקו סרטי גודזילה לראשונה. סיפור זה מעולם לא אומת, ובשישים השנים מאז יציאתו לאור של הסרט הראשון אף אדם לא טען להיות אותו עוזר במה וכן אף תמונה לא נמצאה של אותו עוזר במה. קימי הונדה (אשתו של אישירו הונדה, במאי הסרט מ-1954) תמיד חשדה שאותו עוזר במה מעולם לא היה קיים, וכך אפילו אמרה בראיון שנתנה ב-1998, ש"החבר'ה שעבדו מאחורי הקלעים באולמי טוהו אהבו להתבדח עם סיפורים מוגזמים".


== אפקטים מיוחדים ==
דמותו של גודזילה בסרטים יוצגה באופן מסורתי על ידי שחקן אשר לבש חליפת ספוג כבדה, והבניינים שתחת איומו היו מיניאטורות. אומן האפקטים המיוחדים, אייג'י צובוראיה, רצה במקור שגודזילה יגולם על ידי סטופ מושן. מפאת אילוצים של לוחות זמנים ומחסור באנימטורים מנוסים ביפן באותה עת הפכו את השימוש לשחקן בחליפת ספוג ליותר פרקטית. החליפה הראשונה שבה נעשה שימוש הייתה מורכבת מחוטים דקים וחזרן העטופים בתיל לתמיכה. כל המבנה הזה כוסה בספוג פוליארתני, וזה כוסה לבסוף בלטקס. חליפה זאת הוחזקה במקור על ידי ווים, אך חליפות דומות מאוחרות יותר כללו רוכסנים. משקל החליפה המקורית היה 100 קילוגרם ושמה היה "שודאיגוג'י" (הלחם המילים "שודאי" שמשמעה "דור ראשון" וגוג'י שזה קיצור של גוג'ירה, שמו היפני של גודזילה).


== הופעותיו בסרטים ==


=== סדרת סרטי שווה ===
בסדרת הסרטים הראשונה שלו, גודזילה לראשונה גולם בתור כוח הרסני של הטבע אשר משמיד כל דבר העומד בדרכו. בין אם מדובר בבניינים או במפלצות אחרות כמו אנגירוס, מות'רה וקינג קונג.
באישיות זו החזיק בארבעת סרטיו הראשונים: גודזילה (1954), גודזילה מכה שנית, קינג קונג נגד גודזילה ומות'רה נגד גודזילה. אך בסרט החמישי בסדרת שווה, גידורה, המפלצת התלת-ראשית, גודזילה סוף סוף קיבל את אישיותו המפורסמת: מושיע של כדור הארץ המגן עליו מפני פולשים חיצוניים כגון חייזרים השולטים במפלצות כמו קינג גידורה.


=== סדרת סרטי הייסי ===
גודזילה שב להופיע בסדרת היסיי. בסדרה זו, מקורו של גודזילה אותחל כדינוזאור בשם "גודזילוזאור" שממנו שרדו שני פרטים: אחד נחשף לקרינה של הבדיקות האטומיות ויצא כמפלצת ענק ותקף את יפן בשנת 1954 אך נהרג על ידי פצצת מימן בשם "משמיד החמצן" (אלו הם למעשה אירועי הסרט המקורי כפי שציר הזמן הזה הסביר) והגודזילוזאור השני הועבר אל אי לאגוס ונשאר שם עד 1984 ושמה הוא מוטנט ונהפך לגודזילה השני של אותו היקום.
בהייסי, אישיותו של גודזילה השתנתה ליותר חייתית והרסנית אך עדיין בעלת אינסטינקט להגן על כדור הארץ מפני מפלצות אחרות או מחייזרים.


=== סדרת סרטי מילניום ===
גודזילה שב בסדרת הסרטים השלישית שלו. בסדרה זו, שבה רוב הסרטים אינם עוקבים זה אחר זה אלא מהווים אתחולים שונים ועצמאיים לסדרה, גודזילה מופיע בכמה צורות שונות:

בגודזילה: 2000 מילניום, גודזילה הוא פרט אחר מאותו אחד שתקף את טוקיו ב-1954.
בגודזילה נגד מגאגוירוס, הגודזילה שבסרט הוא למעשה אותו אחד שתקף את טוקיו ב-1954 ולפי אתחול זה "משמיד החמצן" מעולם לא נוצר וגודזילה פשוט עזב את יפן ושב אל הים אך חזר להתקיף מספר פעמים במהלך ההיסטוריה.
בגודזילה, מות'רה וקינג גידורה: מפלצות ענקיות בהתקפה חזקה, גודזילה הוא למעשה שאריותיו של הפרט המת מ-1954 שגופתו נשלטה ושוחזרה בידי רוחות של חיילים מתים ממלחמת העולם השנייה.
בגודזילה נגד מכה-גודזילה ובהמשכו גודזילה: טוקיו אס. או. אס גודזילה הוא פרט נפרד מאותו אחד שתקף את טוקיו ב-1954 (לפי תאוריה של כמה מפיקים שעבדו אצל טוהו מדובר בבן של הגודזילה הראשון אך אין זה רשמי).
בגודזילה: המלחמות הסופיות גודזילה הוא זוחל פרהיסטורי מוטנט שפגש את האנושות לראשונה ב-1954 (אם כי מדובר באתחול כולל שמתעלם גם מהסרט המקורי) והיה ליריבם הגדול ביותר.בסדרת סרטים זו, גודזילה ברוב הסרטים מופיע ככוח הרסני של הטבע (אם כנבל או כאנטי גיבור) אך ללא כול כוונות זדון. יוצא הדופן היחד בסדרה (ולמעשה המקרה היחיד בזיכיון כולו) הוא הגודזילה מ"גודזילה, מות'רה וקינג גידורה" ששמה גודזילה מופיע כנבל עם כוונות רשע ממשיות.


=== הופעה בסרטים אמריקאיים ===


==== גודזילה (1998) ====
בשנת 1998, החברה האמריקאית TriStar Pictures הוציאה סרט בשם "GODZILLA" המהווה אתחול לסרט המקורי.
עקב ביקורות חריפות וקשות נגד הסרט ועל הדרך שבה גודזילה הוצג שם, שאתם הסכימו טוהו, הוחלט לשנות את שמו של היצור שנטען להיות גודזילה בסרט ל"זילה" וכעת הוא נחשב דמות נפרדת. וכדי ללגלג עוד על האתחול, טוהו הוסיפו את זילה לסרט גודזילה: המלחמות הסופיות ואף התחולל קרב בינו לבין גודזילה שבו גודזילה מנצח לאחר 11 שניות.


==== גודזילה (2014) ====
בשנת 2014, בסרט האתחול מבית חברת Legendary Pictures, גודזילה שב לסדרת הסרטים האמריקאית ובה הוא זוחל פרהיסטורי ימי עתיק יומין ששרד עשרות הכחדות ועידנים עד לימנו ותפקידו הוא ליישב את מאזן הטבע מהמוטו (יצורים מפלצתיים מתקופתו של גודזילה) שכן הוא טורף-האלפא.


==== גודזילה: מלך המפלצות ====
סרט זה מהווה המשך לסרט משנת 2014. בסרט גודזילה פוגש את רודן, מות'רה ובעיקר את יריבו הראשי - הדרקון בעל שלושת הראשים קינג גידורה.


==== גודזילה נגד קונג ====
סרט המשך לסרט משנת 2019. בסרט הזה גודזילה ייפגש עם קונג.


== ראו גם ==
גודזילה (זיכיון)
רודן
מות'רה
קינג גידורה
אנגירוס
קינג קונג
מכה-גודזילה


== קישורים חיצוניים ==

 אתר האינטרנט הרשמי של גודזילה
האתר הרשמי (חלקו ביפנית)
האתר הרשמי של טוהו
גודזילה באתר הנתונים הקולנועיים IMDb (באנגלית)
דורון פישלר‏, מפלצות בע"מ: כל גלגולי גודזילה לאורך השנים, באתר וואלה!‏, 13 במאי 2014
ישי קיצ'לס, ‏שובה של המפלצת, באתר ישראל היום, 16 במאי 2014 גודזילה, ברשת החברתית פייסבוק
 גודזילה, ברשת החברתית טוויטר


== הערות שוליים ==