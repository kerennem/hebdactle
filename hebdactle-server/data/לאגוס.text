לאגוס (באנגלית: Lagos, הנקראת גם ליגוס) היא העיר הגדולה ביותר בניגריה וביבשת אפריקה, המטרופולין השנייה בגודלה באפריקה (אחרי קהיר), ובירת ניגריה בעבר. לאגוס והערים סביבה הן חלק ממדינת לאגוס, אחת מ-36 המדינות המרכיבות את ניגריה, ששוכנת בדרום-מערב הפדרציה, על שפת האוקיינוס האטלנטי.
מספר התושבים בלאגוס שנוי במחלוקת בעקבות מפקדים סותרים שנערכו במהלך 2006. על פי המפקד שנערך על ידי הממשל המרכזי של ניגריה, מספר תושביה של מדינת לאגוס הוא 9,013,534 בעוד לטענת ממשלת לאגוס מספר תושביה של המדינה הוא 17,552,942.


== היסטוריה ==
בתקופה הפרה-קולוניאלית הייתה העיר כפר של שבט דובר יורובה בשם אקו. עד לכיבוש האזור בידי פורטוגל, ידעה לאגוס שבטים ושלטונות שונים, ביניהם ממלכת בנין.
במאה ה-16 נכבשה לאגוס על ידי פורטוגזים שבאו לארץ למטרת סחר עבדים. בואם הפך את העיר לגדולה, המפורסמת והמאוכלסת ביותר בניגריה, ומרכז סחר עבדים גדול (מקור שמו של "חוף העבדים" לאורך מפרץ בנין).
בשנת 1861 נעשתה העיר מושבה רשמית של בריטניה, ונשלטה על ידה עד מתן העצמאות לניגריה בשנת 1960. אותן שנים של הקמת ניגריה עזרו ישראלים רבים בפיתוחה של העיר[דרוש מקור]. העיר הייתה בירת ניגריה עד 1982, כשהוחלפה בעיר הנבנת אבוג'ה, על מנת לעודד את פיתוח מרכז הארץ. עד 1991 ישבו רוב הממשלות בעיר, אז עברה הממשלה סופית לאבוג'ה.


== גאוגרפיה ואקלים ==

משמעות השם לאגוס בפורטוגזית היא אגמים. שם זה ניתן לעיר בשל הלגונות הרבות המצויות לאורך חוף העיר.
אקלימה של לאגוס הוא אקלים דרום ניגרי. בלאגוס ישנן שתי עונות גשומות: מאפריל עד יולי, שבהם יורדים הגשמים החזקים, ומאוקטובר עד נובמבר, שבהם יורדים גשמים חלשים יותר. ישנן גם שתי עונות יבשות: מאוגוסט עד ספטמבר, ועונה יבשה ארוכה יותר מדצמבר עד מרץ. העונה היבשה ביותר היא העונה שבה נושבות רוחות מכיוון מדבר סהרה, בין דצמבר לתחילת פברואר.
מרכז העסקים הראשי של לאגוס הוא האי המרכזי שלה, "אי לאגוס", שמחובר ליבשת בשלושה גשרים: גשר אקו, גשר קרטר וגשר היבשת השלישי שאורכו 12 ק"מ, לאי זה מחוברים גם "אי ויקטוריה" שבו מרכז העסקים החדש והאי איקויי, בו מתגוררים בני המעמד הגבוה. ממזרח ל"אי ויקטוריה" ממוקם חצי האי לקי (Lekki), אזור מגורים יוקרתי שהתפתח במהירות במהלך השנים האחרונות.
הנמל הראשי של לאגוס ממוקם באפאפה, מערבית לאי לאגוס, נמל זה מהווה השער הימי העיקרי של ניגריה.
מרבית האזור המיושב של לאגוס הוא מצפון וממערב לאי לאגוס. על אף שהאי לאגוס וסביבותיו הם מרכז העסקים של המטרופולין, הבירה הרשמית של מדינת לאגוס היא איקג'ה הנמצאת כ-20 ק"מ צפונית לאי לאגוס, בעיר זו שוכנים משרדי הממשלה המקומית ובה אזור תעשייה נרחב. גם נמל התעופה הבינלאומי מורטלה מוחמד ממוקם סמוך לעיר איקג'ה. העיר איקג'ה ממוקמת גאוגרפית במרכז המטרופולין, כאשר רצף השטח הבנוי נמשך צפונה באורך של 35 ק"מ עד לתחומה של "מדינת אוגון" הגובלת במדינת לאגוס בצפון. במערבה של לאגוס נמשך רצף השטח הבנוי לאורך של 32 וק"מ עד לעיר אוג'ו (Ojo).
אזורים אחרים בלאגוס שנמצאים על היבשת הם: אבוטה מטה בה ממוקמים בניינים היסטוריים רבים מן התקופה הקולוניאלית, סורולרה, יאבה בה ממוקמת אוניברסיטת לאגוס, מושין, וכן אושודי, השוק הגדול ביותר בלאגוס ואולי אף בניגריה כולה.


== חוק וממשלה ==
מערכת השלטון בניגריה היא כפולה בדומה לנהוג בארצות הברית, כאשר ניגריה מורכבת משלושים ושש מדינות שונות.
לאגוס היא המדינה הקטנה ביותר מבחינת שטחה, מאידך היא בעלת האוכלוסייה הגדולה ביותר. ומהווה מרכז העצבים של הכלכלה הניגרית.
הממשל הפדרלי של ניגריה שוכן בעיר אבוג'ה הממוקמת בצפון המדינה. לממשל הפדרלי אחריות על הניהול הכללי של המדינה, בעוד לממשלה המקומית קיימות סמכויות נרחבות בנוגע למתרחש במדינה.
מדינת לאגוס מחולקת ל-20 רשויות מקומיות שונות, לרשויות המקומיות הללו סמכויות מוגבלות ביותר.
בין הרשויות המקומיות הגדולות ניתן לציין את אלימושו (Alimosho) בה 1,277,714 תושבים הממוקמת במערבה של המדינה ואת מושין (Mushin) בה 633,009 תושבים הממוקמת במרכז המטרופולין.
הממשל במדינה: בית המשפט העליון, והרשות השופטת של מדינת לאגוס נמצאים בעיר.


== תעשייה ==
העיר משמשת מרכז תעשייתי, מסחרי, וצומת תחבורתי. העיר מחוברת לכל חלקי המדינה על ידי מסילת ברזל. העיר מייצרת מוצרי מתכת, מכונות, כימיקלים, ציוד אלקטרוני, מוצרי מזון, משקאות חריפים, טקסטיל ועוד. בעיר נמצאים נמל התעופה ונמל הים הראשיים בניגריה.


== כלכלה ==
לאגוס היא הנמל המוביל בניגריה. נמל לאגוס המופעל בידי רשות הנמלים הניגרית, נחלק לשלושה חלקים עיקריים: נמל לאגוס, נמל אפאפה ונמל טין קאן, וכולם ממוקמים במפרץ גינאה.
מרכז העסקים של העיר ממוקם באי לאגוס (Lagos Island) ובאי ויקטוריה (Victoria Island) המחוברים ליתר חלקי העיר באמצעות שלושה גשרים שונים. רוב האוכלוסייה מתגוררת באזור היבשתי צפונית ומערבית לאיים.
הנמל מייבא מצרכי מזון, מנועי רכב, מכונאות וחומר תעשייה גולמי. סחר הייצוא בנמל בעץ ובמוצרים חקלאיים כמו קקאו ובוטנים התדרדר מאז שנות ה-1970 המוקדמות, למרות שהנמל ייצא כמויות גדולות של דלק גולמי, עם עלייה במספר בין 1997 ל-2000. מוצרי דלק ונפט מספקים כ-20% מהתמ"ג (תוצר מקומי גולמי), וכ-95% של שכר המטבע הזר בניגריה במלואו.


== חינוך ==
בעיר יש בתי ספר מקצועיים, מוסדות רבים של הכנסייה הנוצרית וארבע אוניברסיטאות:

אוניברסיטת לאגוס
האוניברסיטה הפאן-אפריקנית
אוניברסיטת מדינת לאגוס
אוניברסיטת קתפ


== ערים תאומות ==
טרינידד וטובגו פורט אוף ספיין, טרינידד וטובגו
גינאה ביסאו ביסאו, גינאה ביסאו


== לקריאה נוספת ==
ליאורה ביגון, "פינוי משכנות העוני בלגוס (ניגריה): פרספקטיבה היסטורית", אופקים בגאוגרפיה 70, 2008, עמ' 5–31


== קישורים חיצוניים ==

 אתר האינטרנט הרשמי של לאגוס
קורין דגני, 90 מיליון תושבים: העיר שתהפוך לגדולה בעולם, באתר TheMarker‏, 27 באפריל 2017
לאגוס, באתר אנציקלופדיה בריטניקה (באנגלית)


== הערות שוליים ==