בסטטיסטיקה, מטא-אנליזה היא מגוון שיטות שמטרתן להשוות ולצרף תוצאות שהושגו במספר מחקרים. תוצאה אפשרית של מטא-אנליזה היא ממוצע משוקלל של תוצאות המחקרים. בניגוד למחקר ראשוני, מחקרי מטא-אנליזה אינם מבצעים תצפיות מקוריות אלא למעשה מבצעים סקירה סטטיסטית של מחקרים קודמים. מטא-אנליזה מתבצעת לאחר סקירת ספרות וחיפוש מחקרים ראשוניים העוסקים באותה שאלת מחקר. כדי שתוצאות מטא-אנליזה יהיו תקפות, רצוי שסקירה זו תהיה סקירה שיטתית, זאת אומרת כזו שהשתמשה בשיטה מסודרת לוודא שלא הושמטו מאמרים רלוונטיים.


== יתרונות של מטא-אנליזה ==
בעזרת מטא-אנליזה ניתן להבחין האם שונות תוצאות המדגמים גבוהה מהשונות הצפויה לפי שונות המדגמים.
כוחה הסטטיסטי של מטא-אנליזה גדול מכוחו הסטטיסטי של מחקר בודד.
מטא-אנליזה עוזרת להתמודד עם עומס המידע שיוצרים המאמרים הרבים שמפורסמים.
שילוב של מספר מחקרים יכול להפחית את ההשפעות של הטיה מקומית של אחד המחקרים.
מאפשר לראות האם קיימת הטיית פרסום כגון אפקט המגירה. הטיית פרסום היא מצב בו חוקרים גונזים מחקרים שלא מתאימים לציפיותיהם או מחקרים עם תוצאות שליליות אשר נתפסות כלא מעניינות.


== סכנות ==
חוקר מוטה, כגון חוקר שממומן על ידי מוסד בעל אג'נדה כלכלית או אידאולוגית יכול לבחור את המחקרים שתומכים בדעתו ולבטל את המחקרים האחרים כלא אמינים.
כאשר יש הטיה דומה במאמרים שונים המטה אנליזה כולה תהיה מוטית.
הטיית הפרסום תגרום לרוב המטה אנליזות להראות תוצאות מרשימות יותר מהמציאות.
היכולת של הקורא לבחון את שיטות המחקר בכל אחד מהמחקרים הנכללים מועטה ולכן ישנה משמעות רבה לפירוש שנותן מבצע המטה אנליזה לשיטות המחקרים הבודדים.
הטרוגניות באוכלוסייה בטיפול ובמדידה בין מחקרים שונים גורמות לכך שלא תמיד ניתן להתייחס לממצאים שלהם במשותף.
ברוב המטה אנליזות נכללים גם מחקרים עם בעיות תקפות חמורות.


== ראו גם ==
הדירות
מאמר סקירה


== קישורים חיצוניים ==

מטא-אנליזה במחקר לימודי (ERIC Digest) (באנגלית)
מטא-אנליזה בכלכלה (רשימת מאמרים) (באנגלית)
פרק הסבר על מטא-אנליזה מתוך הפודקאסט "רפואה נתמכת ראיות"
 איך לקרוא מטא-אנליזה, סרטון בערוץ פרופ' סיגל תפארת - מיומנויות אקדמיות, באתר יוטיוב (אורך: 02:55)