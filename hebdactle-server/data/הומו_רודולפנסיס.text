הומו רודולפנסיס (Homo מלטינית "אדם". rudolfensis על שם ימת רודולף) הוא מין נכחד של הסוג אדם. מין זה הוצע במיוחד על-מנת לסווג את אחד המאובנים המפורסמים ביותר בחקר האבולוציה של האדם: גולגולת שניתן לה המספר הקטלוגי KNM-ER 1470 ולעיתים קרובות מכונה בקיצור 1470. הגולגולת התגלתה בשנת 1972 על ידי משלחת בראשות ריצ'רד ליקי ליד אגם טורקאנה (הנקרא גם ימת רודולף) בקניה, וגילה מוערך ב-1.8 מיליון שנה על פי תיארוך רדיומטרי. מאז גילוייה נטוש ויכוח בקרב פלאואנתרופולוגים לגבי סיווגה ומעמדה המדויק בשושלת האדם. גם בקרב אלו המקבלים את סיווגה למין המיוחד רודולפנסיס יש ויכוח לגבי המאובנים הנוספים מאותה תקופה שיש לשייך למין זה.


== גילוי ותיארוך ==


=== גולגולת 1470 ===
גולגולת 1470 התגלתה בשנת 1972 על ידי ברנרד נגנו, "צייד מאובנים" קנייתי מן המשלחת של ריצ'רד ליקי, באתר קובי פורה שליד אגם טורקאנה.
הגולגולת התגלתה שבורה למספר חלקים, ועיקר עבודת השיחזור שלה נעשתה בידי רעייתו של ריצ'רד ליקי, הפלאואנתרופולוגית הנודעת בפני עצמה מייב ליקי. מרבית חלקי הגולגולת נמצאים, אך הלסת התחתונה חסרה, וכן חסרים כמה חלקים מן הפנים וכל השיניים. בנוסף, שברים בקופסת הגולגולת מקשים על קביעה מדויקת של נפח המוח. ההערכות נעות בין 590 ל 750 סמ"ק, כלומר נמוך בהרבה מזה של האדם המודרני, אבל משמעותית גדול משל אוסטרלופיתקנים, ומציבות את הגולגולת באופן ברור למדי בסוג האדם. ואולם מספר מאפיינים מקשים על שיוכה של הגולגולת לאחד משני מיני האדם המוכרים מאותה תקופה, הומו הביליס והומו ארקטוס (או הומו ארגסטר). בפרט, הפנים השטוחות יחסית ורכסי הגבות הבלתי מודגשים משווים לגולגולת חזות "מודרנית" יותר משל כל הומיניד אחר בן אותה תקופה. עקב זאת בחר ריצ'רד ליקי להימנע מהחלטה, וסיווג את הגולגולת לסוג אדם ללא ציון המין (.Homo sp).
שם המין רודולפנסיס נטבע על ידי הפלאואנתרופולוג הרוסי ולרי אלכסייב בשנת 1986, על שמה של ימת רודולף (שמו הקודם של אגם טורקאנה) שלידה נמצא. כיום רווח למדי השימוש במונח רודולפנסיס כשם נרדף לגולגולת 1470 גם בקרב פלאואנתרופולוגים שלא בהכרח מסכימים שהיא זכאית להחשב כמין בפני עצמו.
סיבה נוספת לוויכוחים הסוערים סביב הגולגולת היה התיארוך הרדיומטרי הראשוני שלה לגיל של כמעט שלושה מיליון שנה (שיטת התיארוך הרדיומטרי רק נכנסה לשימוש באותו זמן ועדיין סבלה מאי דיוקים). גיל עתיק זה התאים לתאוריה של משפחת ליקי בדבר מוצא האדם ממין קדום של אדם, והוביל לעימות עם התאוריה המתחרה של דונלד ג'והנסון ואחרים בדבר מוצא האדם מהמין אוסטרלופיתקוס אפרנסיס, שהתגלה רק שנתיים אחרי גולגולת 1470, ותוארך אף הוא לגיל דומה. ואולם מדידות רדיומטריות חוזרות וניתוח יותר מדויק הפחיתו את גילה של 1470 ל-2.0 עד 1.8 מיליון שנה בלבד, צעיר בכשני מיליוני שנים מהאוסטרלופיתקנים הקדומים ביותר הידועים כיום, ודומה לגילם של הביליס וארקטוס.


=== מאובנים נוספים ===
בשנת 2012 פרסם צוות חפירה באתר קובי פורה, בראשות מייב ליקי ובתה הפלאואנתרופולוגית לואיז ליקי, מספר מאובנים שגילו במרחק כעשרה קילומטרים ממקום גילויה של גולגולת 1470. התגלית פורסמה בכתב העת המדעי היוקרתי Nature. המאובנים שהתגלו כוללים בין השאר לסת תחתונה שלמה כמעט לגמרי, שקיבלה את הסימון הקטלוגי KNM-ER-60000, וחלקי פנים שקיבלו את הסימון הקטלוגי KNM-ER-62000. הפנים דומים לפניה של גולגולת 1470, אך בניגוד לה הם שייכים לפרט צעיר, ובהתאמה הם קטנים יותר במידותיהם. מאובנים אלו מתוארכים בתיארוך רדיומטרי לגיל של 1.95 עד 1.78 מיליון שנה לפני זמננו, שגם הוא תואם את גילה של גולגולת 1470. המאובנים שונים במובהק ממאובני הביליס וארקטוס, ולכן הוצגו על ידי החוקרים כראייה לקיומו של רודולפנסיס כמין אדם נפרד ממינים אלו.


== אנטומיה ומורפולוגיה ==
מכיוון שאין עצמות שלד גוף שניתן לשייך בביטחון לגולגולת 1470, קשה להעריך את מידות גופו של רודולפנסיס. הגולגולת גדולה יותר מאשר מרבית גולגולות הביליס מאותה תקופה, ומרמזת שגם הגוף היה גדול יותר. מספר עצמות ירך שהתגלו סמוך לאתר הגילוי של 1470 ומתוארכות לתקופה דומה הן בעלות צורה מודרנית יותר משל עצמות אוסטרלופיתקנים, ומשויכות על ידי פלאואנתרופולוגים מסוימים לרודולפנסיס. על פיהן ניתן להעריך גובה של 1.50 מ' ומשקל של 52 ק"ג.
בשל החסרון במאובנים מעט מאוד ידוע על אורח חייו של רודולפנסיס, אך סביר לשער שבדומה לארקטוס והביליס גם הוא היה הולך-על-שתיים ואוכל-כול שהשתמש בכלי אבן מסותתים מן התרבות האולדובאית.


== אבולוציה ==
גולגולת 1470 היא טיפוסית למאובנים העתיקים יותר של הסוג אדם, המאופיינים כולם בנפח מוח של 600 עד 1000 סמ"ק וגילם מעט פחות משני מיליון שנה. ואולם בשל כמה מאפיינים ייחודיים קיימות השערות רבות ומנוגדות לגבי מעמדה המדויק באבולוציה של האדם. אף שאין כיום מחלוקת רצינית בתחום לגבי מוצאו של סוג האדם מאחד האוסטרלופיתקנים, קביעת שושלת המינים נתונה לוויכוח. השערה אפשרית אחת היא שהומו הביליס הוא מין האדם הראשון שהתפצל מהאוסטרלופיתקנים, וגולגולת 1470 איננה מייצגת מין בפני עצמה אלא שלב ביניים בין הביליס לבין ארקטוס. השערה אחרת היא שרודולפנסיס הוא מין שהתקיים במקביל להביליס, ומוצא שניהם ממין הומו קדום יותר שעדיין לא התגלה. אפשרות שלישית היא שרודולפנסיס הוא האדם הראשון שהתפצל מהאוסטרלופיתקנים בעוד שהביליס הוא ענף צדדי.

ב-2007 פורסמה כתבה באינטרנט לפיה חוקרים מאוניברסיטת ניו יורק בראשות הפליאואנתרופולוג טימותי ברומייג' ערכו שחזור מחדש של גולגולת 1470 באמצעות הדמיית מחשב, והגיעו למסקנה שהפנים בולטות קדימה יותר מאשר בשחזור המקורי של ליקי, ושנפח המוח הוא משמעותית קטן יותר, 525 סמ"ק. על בסיס תוצאות אלו נטען שגולגולת 1470 למעשה שייכת לסוג אוסטרלופיתקוס ולא לסוג האדם. מהכתבה השתמעה בבירור האשמה כלפי ריצ'רד ליקי כאילו הוא שחזר בכוונה את הגולגולת כך שתראה אנושית ככל האפשר, ובריאתנים בארצות הברית מיהרו לנצל האשמה זו כדי להטיל דופי בכל הממצאים הקדומים של סוג האדם. ואולם פליאואנתרופולוגים אחרים הצביעו בתגובה על כך שאפילו אם הפנים אכן בלטו יותר מאשר בשחזור של ליקי, אין בכך כדי להשפיע על נפח המוח. ואכן, כאשר המאמר המדעי של ברומייג' ועמיתיו פורסם לבסוף הערכתם לנפח המוח הייתה 700 סמ"ק, לא קטנה בהרבה מהערכתו המקורית של ליקי ומעל גבול ה-600 סמ"ק אשר נחשב לרוב למגדיר של סוג האדם. למרות המחלוקות בתחום הפליאואנתרופולוגיה לאיזה מין יש לסווג את גולגולת 1470, אין מחלוקת ממשית שהיא שייכת לסוג האדם.


== קישורים חיצוניים ==

הומו רודולפנסיס, באתר האנציקלופדיה של החיים (באנגלית)
הומו רודולפנסיס, באתר GBIF (באנגלית)
הומו רודולפנסיס באתר המוזיאון האוסטרלי. (באנגלית)


== הערות שוליים ==