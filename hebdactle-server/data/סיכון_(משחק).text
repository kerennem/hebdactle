סיכון, או בשמו המקורי ריסק (Risk), הוא משחק לוח מבוסס תורים, המיועד לשלושה עד שישה משתתפים. המשחק מתרחש על מפת העולם, המחולקת לארבעים ושתיים חלקים, הנקראים "טריטוריות" (או לעיתים "מדינות", אף שאינם תואמים לחלוקה המדינית של העולם). כל שחקן שולט בטריטוריות מסוימות ועליו להילחם (בעזרת "צבאות" שאותם הוא מקבל במהלך המשחק) בשחקנים האחרים. מטרת השחקן היא כיבוש העולם או השלמת משימה שקיבל בתחילת המשחק. הקרבות מתבצעים על ידי הטלת קוביות.
המשחק משווק בישראל בגירסה עברית בשם "סיכון" של מותג המשחקים קודקוד.


== רקע כללי ==
המשחק הומצא בשנת 1957 על ידי הבמאי הצרפתי אלבר למוריס. הוא החל להיות מיוצר החל מאותה תקופה, בערך, על ידי האחים פרקר, חברת בת של חברת הסברו.
בניגוד למשחקים כמו שחמט, ל"ריסק" אין מערכת כללים אחידה ומוסכמת על כולם. החברה המייצרת הכניסה שינויים מזעריים בכללים מדי פעם. יתר על כן, קיימים מאות מועדוני "ריסק" ברחבי העולם, ולכל אחד מהם מערכת כללים שונה מעט.
כך למשל, יש כלל הקובע כי שחקן המגיש סדרת קלפים (ראו בהמשך, אביזרי המשחק) מקבל תגבורת. 
על פי אחת הגרסאות, התגבורת תלויה בסוג הסדרה (סדרת חיילים שווה תגבורת בגודל ארבע יחידות, סדרת פרשים 6, תותחים - שמונה, וסדרה מעורבת מזכה את מגישהּ בעשר יחידות). על פי שיטה אחרת, אין משמעות לסוג הקלפים, וגודל התגבורת נקבע על ידי סדר ההגשה של הסדרה (הסדרה הראשונה שמגיש שחקן מזכה אותו בארבע יחידות. השנייה בשש, השלישית בשמונה, הרביעית בעשר. החמישית בשתים עשרה, השישית בחמש עשרה ומכאן ואילך בקפיצות של חמש יחידות בכל פעם).


== אביזרי המשחק ==
לצורך המשחק נעשה שימוש בכמה אביזרים:

מפת העולם. מחולקת לארבעים ושתיים טריטוריות הממוקמות בשש יבשות - אסיה (12 טריטוריות), אירופה (7), אפריקה (6), אוסטרליה (4), אמריקה הצפונית (9), אמריקה הדרומית (4). נהוג שכל יבשת צבועה בצבע שונה, עם הבדלי גוונים בין הטריטוריות.
שישה צבאות, אחד לכל שחקן, הבנויים מכלי משחק. הכלים, המעוצבים לרוב בצורת חיילים, פרשים ותותחים ולעיתים בצורות אחרות, מייצגים את גודלו של כל צבא. על פי רוב יש שלושה סוגים של כלים, אחד בשווי יחידה בודדת, השני חמש יחידות, והשלישי עשר יחידות. כלי המשחק צבועים בצבעים המבדילים אותם זה מזה.
חמש קוביות בעלות שש פאות כל אחת. הקוביות משמשות לקביעת השחקן המתחיל ולקביעת הצד המנצח בכל קרב.
קלפי משימה. בכל קלף משימה מוצגת משימה אחת, אותה יש למלא על מנת לנצח. דוגמאות למשימות: השמדת צבא יריב מסוים, כיבוש יבשות מסוימות או כיבוש מספר מסוים של טריטוריות (בדרך כלל עשרים וארבע).
קלפי טריטוריה. בכל קלף מופיעה טריטוריה אחת וכמו כן איור של אחד משלושה סוגי כוחות. קלפי הטריטוריה משמשים לחלוקת הטריטוריות הראשונית, ובהמשך מאפשרים לכל שחקן לקבל תגבורות מוגדלות במהלך המשחק.


== הכנות למשחק ==
כל שחקן בוחר צבע, ומקבל מספר מסוים של יחידות, המהווים את הצבא איתו הוא מתחיל לשחק.מספר היחידות ההתחלתי נקבע לפי הטבלה הבאה:

מחלקים את קלפי המשימה והטריטוריות (כל שחקן מקבל קלף משימה בודד ומספר קלפי טריטוריה שווה לשאר המתמודדים).
בוחרים את סדר המשחק. דבר זה נקבע על פי הטלת הקוביות.
כל משתתף מפזר את צבאו בין הטריטוריות שלו על פי רצונו. יש לשים לפחות יחידה אחת בכל טריטוריה. מותר להשאיר חלק מהצבא בצד להמשך המשחק. בסוף שלב זה מחזיר כל מתמודד את כל קלפי הטריטוריות שלו לקופה. את קלפי המשימות, לעומת זאת, יש לשמור עד גמר המשחק.


== מהלך המשחק ==
המשתתפים משחקים איש איש בתורו על פי הסדר שנקבע, כאשר תורו של כל משתתף מחולק לשלושה חלקים, על פי סדר זה:

קבלת תגבורת (שלב חובה). גודל התגבורת שמקבל השחקן מחושב על פי שלושה גורמים: מספר הטריטוריות עליהן הוא שולט, היבשות השלמות שהוא מחזיק (ראו טבלה) וסדרות קלפי תגבורת שבידו. בתור הראשון מדלגים על שלב זה.
ניהול המערכה הצבאית (שלב רשות). השחקן בוחר טריטוריה של אחד מיריביו הסמוכה לטריטוריה בה הוא מחזיק צבא, ומתקיף אותה על ידי הטלת הקוביות (ישנן מספר שיטות לחישוב מי המנצח עבור תוצאת קוביות נתונה). אם השמיד את צבאו של היריב (או שהיריב הכריז על נסיגת צבאו מהטריטוריה), זוכה השחקן בטריטוריה זו, והוא מחויב להעביר אליה לפחות יחידה אחת מהצבא הנותר בטריטוריה שממנה התקיף. אין הגבלה על זמן או על מספר התקפות בתור, וכל אחד רשאי לעשות כטוב בעיניו. השחקן עובר לשלב השלישי כאשר אין לו יכולת להתקיף טריטוריות אחרות, או כאשר הוא מכריז שאינו מעוניין להמשיך בהתקפות.
העברת כוחות (שלב רשות). השחקן מעביר כוחות של צבאו בין טריטוריות עליהן הוא שולט, בתנאי שיש ביניהן קשר יבשתי רציף. ישנן גרסאות של המשחק, בהן יש הגבלה על העברת הכוחות, וניתן להעביר צבא רק לטריטוריה סמוכה, ו/או רק פעם אחת בכל תור.
קבלת קלף טריטוריה: בסוף התור, אם נכבשה לפחות טריטוריה אחת בתור זה, מקבל השחקן קלף טריטוריה אחד מן הקופה.


=== סיום המשחק ===
מנצח במשחק הוא מי שמילא את משימותיו ראשון והכריז על כך. 
אם לא הכריז על כך, המשחק נמשך כרגיל, וישנה אף אפשרות שיפסיד, במידה שמתמודד אחר מכריז כי מילא את משימותיו.


== טקטיקות נפוצות ==
ישנן מספר טקטיקות יעילות בהן ניתן להשתמש.
על פי החוקים, צבא המשתלט על יבשת שלמה מקבל תגבורת מוגדלת (ראו טבלה לעיל) מדי תור. השתלטות על יבשות הקלות להגנה (אוסטרליה או דרום אמריקה) בתחילת המשחק והתבצרות בהן היא טקטיקה נפוצה. עובדה זו מובילה, לעיתים, להפסד מהיר של אחד או יותר מהשחקנים, כאשר שני שחקנים מנסים לכבוש את אותה יבשת בכל מחיר ושוחקים את כוחותיהם.
לעומת זאת, נסיון השתלטות על אסיה בתחילת המשחק מוביל לרוב לתבוסה, מאחר שקשה לכבוש אותה ולהגן עליה בכוחות בסדר הגודל שיש לשחקן בתחילת המשחק.
במשחק בו משתתפים יותר משני שחקנים, קיימת האפשרות לברית בין שחקנים. לאינטראקציה החברתית חשיבות רבה, שכן שחקן בעל כושר שכנוע מסוגל להסית את יריביו זה נגד זה ולהימנע משחיקת כוחותיו בקרבות.


== גרסאות אחרות למשחק ==

למשחק פותחו מספר וריאציות, על מנת להוסיף עניין גם לשחקנים ותיקים. להלן מספר דוגמאות:

ריסק 2210 - גרסה עתידנית למשחק, המתרחשת בשנת 2210. ישנם מספר חוקים חדשים וחלק מהמשחק מתרחש בירח ומתחת לפני המים.
ריסק 'סופת האל' (risk Godstorm) - גרסה המבוססת על עולמות המיתולוגיה של תרבויות קדומות. בתוספת אלים, נסים וגיהנום.
ריסק טירות (Castle risk) - משחקים את המשחק על מפת אירופה בלבד. מבוסס על תקופת ימי הביניים. בתוספת של ערי בירה לכל צד, שטחים נייטרליים וסוגי קלפים נוספים.
ריסק 'שר הטבעות' - משחק המבוסס על עולם שר הטבעות שיצר ג'.ר.ר. טולקין. המפה היא מפת הארץ התיכונה, והכלים בצורות דמויות אופייניות (אלפים, נשרים ורוהירים מול גובלינים, טרולים ונזגול). אין תוספות משמעותיות לחוקים, והשינוי המשמעותי הוא בתפאורה.
ריסק 'מלחמת הכוכבים' - מבוסס על עולם מלחמת הכוכבים. ניתן לשחק את המורדים או את האימפריה, בחוקים הרגילים או בחוקים ייחודיים.


== משחקי מחשב ==
מגוון משחקי מחשב מבוססים על המשחק המקורי. המשחקים מאפשרים למספר שחקנים לשחק ביניהם על אותו מחשב, לשחקן לשחק מול המחשב, או לשחקן לשחק ברשת מול שחקנים אנושיים אחרים.
במחשב ניתן לשחק גם במצב Same Time, בו כל פעולות השחקנים מתבצעות בו זמנית. חוקי המשחק שונים במעט מהחוקים הקלאסיים וניתן להוסיף עוד כ-6 טריטוריות למשחק (לדוגמה הוואי).
ב 2017 חברת Hasbro הוציאה אפליקציה רשמית של המשחק בשם RISK: Global Domination.  באפליקציה זו ניתן לשחק מול המחשב, ואל מול שחקנים אחרים. כמו כן יש מגוון של מפות שונות איתן ניתן לשחק.
משחקים אחרים נוצרו בהשראת המשחק כוללים את atwar ועוד.


== קישורים חיצוניים ==

 אתר האינטרנט הרשמי של סיכון
מידע נוסף על המשחק
אתר של מועדון Risk
איך לזכות ב'Risk' (באנגלית)