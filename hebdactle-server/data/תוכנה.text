תוכנה היא אוסף של הוראות ומידע הניתנות לביצוע על ידי מחשב. התוכנה משמשת להפעלת המחשב וחומרות נילוות, לביצוע משימה או אוספת משימות. התכנה מורכבת מאוסף מאורגן של תוכניות מחשב המשרתות כולן יישום מסוים. באמצעות התוכנה המחשב מספק את שירותיו למשתמשים בו. תוכנה היא בדרך כלל תוצר של פרויקט תוכנה שמתוכנן על פי מתודולוגיות שונות בהנדסת תוכנה.


== סיווג תוכנה ==
ניתן לסווג תוכנה על פי מספר ממדים:

תוכנת תשתית לעומת תוכנת יישום
תוכנה קנויה לעומת תוכנה המפותחת בתוך הארגון


=== תוכנת תשתית ===
תוכנת תשתית מנהלת את התוכניות והנתונים במחשב ומתמקדת במתן שירותים לסוגי תוכנה אחרים המתבצעים במחשב.
דוגמאות לתוכנות תשתית:

מערכת ההפעלה - תוכנת האם התשתיתית המאפשרת את פעולותיהן של יתר התוכנות בהיותה אחראית על השליטה, התקשורת, וניהול החומרה; מאפשרת לתוכנות אחרות ולמשתמשים בהן לפעול במערכת שיש בה קשר בין חומרה לתוכנה - אם למשל, בהעברת נתונים מהזיכרון לדיסק הקשיח או בעיבוד טקסט במטרה שיוצג על הצג (מסך). באופן כללי, מערכת ההפעלה כוללת את הליבה (Kernel) וכלים בסיסיים כמו תוכנת גישה לדיסק הקשיח, מנהל קבצים, מנהל תצוגה, זיהוי משתמשים, כלי ניהול ועוד. דוגמאות למערכות הפעלה נפוצות הן: חלונות, משפחת לינוקס ומק.
כלי מערכת - תוכנות המרחיבות את יכולות מערכת ההפעלה:
מסדי נתונים
ניהול תנועות
שרתי יישומים
כלי אינטגרציה והעברת מסרים
שליטה ובקרה
כלי תכנות - תוכנה ליצירת תוכנה:
מהדרים - תוכנות לתרגומן של תוכניות משפת תכנות לשפת מכונה
מחוללי יישומים
תוכנות לבדיקת קוד
תוכנות ליצירת הוראות ליצירת קוד - תוכנות היוצרות קובצי makefile


=== תוכנת יישום ===

תוכנת יישום - תוכנה שמספקת פונקציונליות ומידע המשרתות ארגון או משתמש ביתי.
דוגמאות לתוכנת יישום:

מערכת מידע - תוכנה לניהול המידע המשמש לניהול של ארגונים. דוגמאות בולטות בתחום זה מערכות ERP ומערכות CRM
יישומים - תוכנה המשמשת לביצוע משימה מסוימת, כגון מעבד תמלילים או גיליון אלקטרוני
תוכנה המשובצת במכשירים אלקטרוניים, כמו התוכנה המפעילה את הטלפון סלולרי
משחקי מחשב


=== תוכנה קנויה לעומת תוכנה המפותחת בתוך הארגון ===
ניתן לרכוש מוצר תוכנה מוכן או חבילת תוכנה מוכנה ולהפעיל אותה בארגון או כתוכנה כשירות בענן מחשוב חיצוני. ניתן לפתח תוכנה בתוך הארגון. מקובל לרכוש מוצר תוכנה במצבים בהם הצורך של הארגון או המשתמש הביתי זהה או דומה לצרכים של ארגונים אחרים או משתמשים ביתיים אחרים ולפתח תוכנה במקרים בהם יש לארגון או למשתמש הביתי צרכים ייחודיים.
בדרך כלל רוכשים תכונות תשתית וחלק מתוכנות היישום, כגון: מוצר ERP, מוצר CRM ומעבד תמלילים ומפתחים יישומים ייחודיים לארגון או למשתמש הביתי.
קיימים גם מצבי ביניים בהם רוכשים מוצרי תוכנה מוכנים ומפתחים התאמות ייחודיות לארגון ובמקרים מסוימים גם למשתמש הביתי.


== ראו גם ==
תוכנה - מונחים
אחסון נתונים - מונחים
הנדסת תוכנה
מדעי המחשב


== קישורים חיצוניים ==
תוכנה, באתר אנציקלופדיה בריטניקה (באנגלית)


== הערות שוליים ==