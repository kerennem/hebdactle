מצר דובר (באנגלית: Strait of Dover) או מצר קאלה (בצרפתית Pas de Calais) הוא מצר ים הנמצא בפתחה הצפון-מזרחי של תעלת למאנש ומהווה את מעבר המים הצר ביותר בתעלה זו - רק 34 ק"מ בין דובר בחוף האנגלי לכף גריס-נז בחוף הצרפתי. המצר מקשר בין הים הצפוני לבין תעלת למאנש וממנה לאוקיינוס האטלנטי. מימיו של המצר רדודים יחסית - בין 35 ל-55 מטר עומקם.
מצר דובר נחשב כנתיב השיט העמוס ביותר בעולם, עם כ-200,000 ספינות בשנה. מרבית הספינות השטות בין האוקיינוס האטלנטי ומדינות צפון אירופה, עוברות בו וחוסכות את השיט הארוך והסוער המקיף את סקוטלנד.


== יצירת המצר ==
המצר צעיר מאוד במונחים גאולוגיים, ונוצר בסביבות 6500 לפנה"ס, כשקרס מחסום הגיר שהפריד בין תעלת למאנש והים הצפוני. הקריסה נבעה מהפעילות האירוזית החזקה של גלי האוקיינוס על סלע הגיר הרך, ומפעולת מחזורי הגאות והשפל הבלתי פוסקים במקום זה.
הפעילות האירוזית נמשכת גם היום בקצב של כסנטימטר אחד בשנה, ומדי מספר שנים ניתקים גושי גיר מצוקי דובר שבחוף האנגלי ללא התראה מוקדמת. בשל כך מוזהרים המבקרים במקום שלא להתקרב לשפת המצוק מעבר לחמישה מטרים.


== היסטוריה ==


=== שרידים פרהיסטוריים ===
שרידים פרהיסטוריים, המעידים על תנועה ימית ומסחרית בין חופי היבשת והאי האנגלי, התגלו במימי המצר. ב-1974 התגלה במפרץ לנגדון שבחוף האנגלי ליד דובר אוצר ארכאולוגי מתקופת הברונזה, שכלל יצול (שדרת מתכת) עשוי ברונזה של סירה עתיקה שמקורה ביבשת וסביבו כלי נשק, כדים, גביעים וממצאים אחרים.
ב-1992 התגלתה סירה בעומק של כ-6 מ' סמוך לדובר, שתוארכה בבדיקת פחמן 14 לשנת 1550 לפנה"ס, היא תקופת הברונזה (אחת הסירות העתיקות ביותר שתוארכו במדויק).
שני הממצאים מוצגים במוזיאון העיר דובר.


=== אירועים היסטוריים ראויים לציון ===


==== פלישות לאנגליה ====
פלישות רומיות — שלוש פלישות רומיות לכיבוש אנגליה בוצעו במצר דובר. השתיים הראשונות נערכו על ידי יוליוס קיסר, יצאו מבולון-סור-מר שבחוף הצרפתי, נחתו ליד דיל שמצפון לדובר, ונסוגו בפני התקפות המקומיים ופגעי מזג האוויר כעבור זמן קצר בלבד. הפלישה הראשונה נערכה ב-55 לפנה"ס והשנייה ב-54 לפנה"ס. הפלישה השלישית התבצעה רק כ-100 שנים אחר-כך, ב-43 לספירה, ובה פלש הצבא הרומי בפקודתו של הקיסר קלאודיוס לאנגליה ליד סנדוויץ' מצפון לדובר. הפלישה הביאה ליצירתו של ראש גשר בעיר ריצ'בורו שעל נהר סטור והחלה את עידן בריטניה הרומית, שנמשך כ-400 שנים.
הפלישה הנורמאנית — ויליאם הראשון ("הכובש") נחת ב-1066 ליד פבנסי דרומית לדובר, הביס את הכוחות הסקסונים בקרב הייסטינגס דרומית לדובר, והוכתר כמלך אנגליה.


==== קרבות ימיים נודעים ====
במצר דובר אירעו כמה מהקרבות הימיים הידועים בהיסטוריית המלחמות שבין בריטניה ליריביה ביבשת:

קרב דובר (1217) — קרב ימי סמוך לעיר סנדוויץ', בו הביסו האנגלים בפיקוד הוברט דה-בורג את הצי הצרפתי תחת שלטון לואי השמיני. הצרפתים העבירו אספקה לכוח נחיתה צרפתי שתמך במרד הברונים נגד המלך ג'ון. הניצחון האנגלי הביא לנסיגת הצרפתים מכל דרום מזרח אנגליה ולחתימת "הסכם לאמבת'" בין צרפת לאנגליה, שהותיר שליטה מלאה למלך האנגלי הנרי השלישי (בנו של המלך ג'ון).
קרב גרייבליינס (1588) — קרב ימי שנערך מצפון לקלה, ובו הביסו האנגלים תחת פיקודם של האדמירל צ'ארלס הווארד ופרנסיס דרייק את הארמדה הספרדית. האנגלים השתמשו בקרב זה בטקטיקת מלחמה ימית דינמית שלא הייתה מקובלת עד אז (שיוט עורפי מהיר וירי תוך כדי תמרוני תנועה), וגברו על הארמדה הספרדית האגדית למרות נחיתותם המספרית.
קרב גודווין סאנדס (1652) — קרב ימי שבו הטביעו האנגלים שתי ספינות הולנדיות שליוו שיירת ספינות מסחר. קרב זה סימן את תחילתה של מלחמת הולנד-אנגליה הראשונה, שהוכרזה כחודש אחריו.


==== פינוי דנקרק ====
במאי 1940, במהלך מלחמת העולם השנייה, כותרו כוחות בעלות הברית במובלעת דנקרק שמצפון לקלה. במבצע דינמו, אשר נמשך מספר ימים, עד 4 ביוני 1940, פונו מדנקרק דרך מצר דובר, מאות אלפי חיילים בריטים וצרפתים, תחת אפם של הגרמנים.


== חופי המצר ==

הערים המרכזיות בחוף הצרפתי הן לה-טוקה, בולון, קאלה ודנקרק. הערים המרכזיות בחוף הבריטי הן פרלייט, פולקסטון, דובר, סנדוויץ', דיל וראמסגייט.
הצוקים הלבנים של דובר מאפיינים את החוף האנגלי, ונופלים אל מי הים מגובה של כ-100 מטר. מראם הדומיננטי הנראה למרחוק, טבוע באמנות, בפולקלור, בספרות ובשירה האנגלית. השיר "ציפורים כחולות מעל הצוקים הלבנים של דובר" היה, לדוגמה, אחד השירים המושרים ביותר על ידי בעלות הברית והחיילים הלוחמים במלחמת העולם השנייה, והביע את הגעגועים והתקווה לעולם טוב יותר ולשלום.
על-פי הסברה המקובלת, אלביון, שמה העתיק של אנגליה, מקורו במילה הלטינית albus (לבן), ונובע מהצוקים הלבנים של דובר הנראים מחופי קאלה.


== חציית המצר ==
בעבר, מרבית הנוסעים בין החופים השתמשו במעבורות. היום מתבצע עיקר מעבר הנוסעים במנהרת התעלה העוברת מתחת למצר. בתוכנית הטלוויזיה טופ גיר (האנגלית), חצו שלושת מנחי התוכנית את תעלת למאנש דרך מצר דובר, כשהם שטים על גבי רכב שהוסב על ידי אחד מהם לכלי שיט.


== ראו גם ==
חציות מפורסמות ראשונות של המצר.


== קישורים חיצוניים ==

מצר דובר, באתר אנציקלופדיה בריטניקה (באנגלית)