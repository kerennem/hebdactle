הפרריה (באנגלית: Prairie) הוא שטח ערבה גדול ממדים המצוי באמריקה הצפונית מקנדה בצפון, לאורך מרכז ארצות הברית ועד לצפון מקסיקו בדרום. מדובר בשטחי עשב ענקיים בעלי אקלים ממוזג, עם עונה גשומה שלאחריה עונה יבשה. בפרריות גדלים מעט מאוד עצים אך ישנם עשבים, שיחים נמוכים ופרחים. הטמפרטורה בהם נמוכה יותר מאשר בסוואנה הטרופית ובהרבה מקרים יש בה אזורים הרריים. בחורפים הפרריה יכולה להתכסות בשלג.
ידועה גם בשם "הערבות הגדולות" (Great Plains) 
הפרריה בארצות הברית נמצאת בדקוטה הצפונית, דרום דקוטה, נברסקה, קנזס, אוקלהומה ובחלק ניכר ממדינות מונטנה, ויומינג, קולורדו, ניו מקסיקו, טקסס, מיזורי, איווה, אילינוי, אינדיאנה, ויסקונסין ומערב ודרום מינסוטה. גם סנטרל ואלי בקליפורניה נחשב לפרריה. בקנדה הפרריה נמצאת במדינות מניטובה, ססקצ'ואן ואלברטה.
באזורי הפרריה חיים ביזון אמריקאי, אנטילוקפרה, אייל קנדי, זאב האפור, דוב גריזלי ובעיקר קויוט. כמו כן נראים בה אייל פרדי לבן-זנב ואייל פרדי שחור-זנב, וכן נובחניות המושכות חמוס שחור הרגל ואת שועל קיט. ישנם גם ציפורים רבות המקננות בפרריה, דוגמת מינים שונים של גבתוניים ושל קלקרידיים, עגור קנדי, שליו קשקשים, שכווי הלענה, כוס המחילות, המשתלט על מאורות של נובחניות, מיני עקב ועיט זהוב. מהזוחלים ישנם כמה עכסנים, איגואנית מקרינה טקסנית ונחש בירית.
הערבה שופעת בצמחים מהמין Bouteloua gracilis ועוד מיני דגניים. בפרריה ישנם גם הרבה פרחים כמו ממשפחת הציפורניים המלבלבים לאחר החורף.
חלק מהאזורים הפכו לאדמות חקלאיות, וכן אדמות מרעה המשמשות עדרי בקר וצאן.


== ראו גם ==
המישורים הגדולים


== קישורים חיצוניים ==

פרריה, באתר אנציקלופדיה בריטניקה (באנגלית)