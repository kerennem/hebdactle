ורוצלב (בפולנית: Wrocław, נהגה: וְרוֹצְווַאף; להאזנה (מידע • עזרה); גרמנית: Breslau, להאזנה (מידע • עזרה), בְּרֶסְלָאוּ; בצ'כית: Vratislav; בלטינית: Wratislavia או Vratislavia; ביידיש: ברעסלא או ברעסלויא), היא העיר הרביעית בגודלה בפולין ושוכנת בדרום מערב פולין, על גדות נהר האודר. כמו כן היא בירת פרובינציית שלזיה תחתית. נכון ל-31 בדצמבר 2020 אוכלוסיית העיר מונה 641,928 נפשות.העיר מהווה צומת מרכזי בין הים הבלטי, הים האדריאטי, מרכז אירופה ומזרחה.


== היסטוריה ==
ורוצלב נזכרת בכתובים לראשונה בשנת 900, כעיר שוק (Marktstadt) סלאבית השוכנת על אי בין ערוצי הנהר אודר. במאות הבאות עברה השליטה בעיר מיד ליד. בשנת 990 נכבשה על ידי הנסיך מיישקו הראשון מבית פיאסט. ב-992 נכבשה על ידי ממלכת פולין. מ-1038 ועד 1054 חזרה לשליטת נסיכי פיאסט. ב-1054 חזרה לשליטת ממלכת פולין, ששלטונה נמשך עד 1202. לאחר מכן עברה לידי דוכסות שלזיה.
בשנת 1335, לאחר 350 שנות שלטון פולני, עברה העיר לשלטון גרמני, תחילה בידי מלכות בוהמיה, כחלק מן האימפריה הרומית הקדושה. ב-1741, במהלך מלחמת הירושה האוסטרית, ממלכת פרוסיה שטענה לבעלות על מרבית שטחי שלזיה שלחה חיילים כדי לכבוש את העיר (שאז נקראה ברסלאו) מידי ממלכת הבסבורג ששלטה בעיר באותה התקופה. העיר נכבשה על ידי החיילים שלא נתקלו בהתנגדות צבאית כלשהי. ב-1742 נחתם הסכם ברסלאו  שהביא לסיומה של המלחמה השלזית הראשונה שהייתה חלק ממלחמת הירושה האוסטרית. במסגרת ההסכם העבירה מריה תרזה, הארכידוכסית של אוסטריה את רוב שטחה של שלזיה (כולל ברסלאו) לממלכת פרוסיה שסיפחה אותו אליה. מאוחר יותר העיר אוחדה יחד עם ממלכת פרוסיה לתוך הקיסרות הגרמנית, ולאחר מלחמת העולם השנייה, סופחה למדינה הפולנית החדשה. רוב תושביה הגרמנים גורשו מיד לאחר המלחמה (מאוכלוסייה של כ-630 אלף בשנת 1939 נותרו 171,000 בשנת 1946). רבים מהגרמנים שנותרו נדחקו בשנים שלאחר המלחמה, ופולנים שגורשו משטחים שסופחו לברית המועצות במזרח פולין התיישבו בעיר.


== העיר בהיסטוריה היהודית ==
 ערך מורחב – יהדות ברסלאובהיסטוריה היהודית נודעת ורוצלב בעיקר בשם "בְּרֶסְלַאוּ" או "בְּרֶסְלוֹי" (כתיב יידי: ברעסלויא). בעיר הייתה קיימת קהילה יהודית ענפה כבר מהמאה ה-12. במאה ה-19 זכה לתהילה ויוקרה בית-המדרש לרבנים ששכן בעיר - מוסד לימודי לחכמת ישראל, שנוהל על ידי פרופ' הרב זכריה פרנקל ושימש אבן שואבת לצעירים המעוניינים בלימודי יהדות בגישה אקדמית ומודרנית, ולמעוניינים להכשיר עצמם לתפקידי רבנות בקהילות נאורות. בשנת 1870 חיו בעיר כ-17,500 יהודים ובשנת 1933 כ-20,000 יהודים.


=== אוסף הסמינר התאולוגי ===
בבית המדרש לרבנים בברסלאו היה קיים אוסף כתבי יד יהודיים שמנה 30,000 פריטים, ובתוכו היה האוסף של ויטה ליאון סראוול. במלחמת העולם השנייה החרימו הנאצים את האוסף, והוא הוחזר לאחר המלחמה, אך חלקו אבד. האוסף מפוזר בין מוסדות שונים בוורשה, מוסקבה, ירושלים, ניו יורק, פראג, ואוספים פרטיים.
לאחרונה[דרושה הבהרה] האוסף הוחזר לקהילה היהודית של ורוצלב (ברסלאו), שהיא היורשת החוקית של בית המדרש. הודות לשיתוף פעולה מוצלח של מוסדות שונים, כתב היד ואינקונבולות מאוספו של ויטה ליאון סראוול הופקדו בספרייה של אוניברסיטת ורוצלב (ברסלאו).[דרוש מקור]


== אתרים בעיר ==
כיכר השוק ובית העירייה הישן Rynek Główny
כיכר המלח Plac Solny
פנורמה רקוואויצה Panorama Racławicka
אוסטרו טומסקי (אי הקתדרלה) Ostrów Tumski
בית כנסת החסידה הלבנה


== ספורט ==
קבוצת הכדורסל שלונסק ורוצלב  היא מהבולטות בפולין. נכון ל-2021 הקבוצה זכתה ב-17 אליפויות, מהן חמש ברצף בין השנים 1998–2002. קבוצת הכדורגל של המועדון, המארחת את משחקיה הביתיים באצטדיון העירוני, זכתה פעמיים באליפות ליגת העל הפולנית, בה היא משחקת גם כיום (2021).
ורוצלב אירחה 3 פעמים את אליפות העולם באקרובטיקה בשנים: 1995, 2000 ו-2010.
ב-2017 אירחה העיר את משחקי העולם, אירוע הספורט המרכזי בעולם הספורט של הענפים שאינם אולימפיים.


== תחבורה ==
מדרום לעיר עובר הכביש המהיר A4 המקשר אותה ממזרח לשלזיה עילית ולקרקוב וממערב לדרזדן. בצדה הצפוני והמערבי עובר כביש A8, המתחבר עם כביש S5 שמוביל לכיוון פוזנן ובידגושץ', ול-S8 המוביל לכיוון אולשניצה, לודז' וורשה. את העיר משרת נמל התעופה קופרניקוס-ורוצלב שהוא נמל תעופה בינלאומי הנמצא מערבית לעיר.
תחנת הרכבת של העיר היא ורוצלב גלובני, שבה עוברות בין היתר רכבות של חברת הרכבות הפולנית PKP. זמן הנסיעה לוורשה הוא כ-3 וחצי שעות, לפוזנן כשעתיים וחצי, לשצ'צ'ין 6 שעות, לגדנסק 5 שעות ולקרקוב 3 ורבע שעות. בסמוך לתחנת הרכבת נמצאת תחנת האוטובוסים המרכזית וקניון "ורוצלביה".
בעיר עובר נהר אודר, ופועלות בה מספר מרינות.
התחבורה הציבורית בעיר כוללת קווי אוטובוס, 22 קווי רכבת קלה המופעלים על ידי חברת Miejskie Przedsiębiorstwo Komunikacyjne.
לאורך העיר יש שבילי אופניים באורך כולל של 255 ק"מ, ובעיר מופעל שירות השכרת אופניים.


== ערים תאומות ==
הולנד ברדה, הולנד (מ־1991)
מקסיקו גוודלחרה, מקסיקו (מ־1995)
בלארוס הורדנה, בלארוס (מ־2003)
צ'כיה הראדץ קראלובה, צ'כיה (מ־2003)
גרמניה דרזדן, גרמניה (מ־1963) (השותפות חודשה ב-1991)
צרפת ויין, צרפת (מ־1990)
גרמניה ויסבאדן, גרמניה (מ־1987)
אוקראינה לבוב, אוקראינה (מ־2002)
צרפת ליל, צרפת (מ־2009)
ליטא קובנה, ליטא (מ־2003)
ישראל רמת גן, ישראל (מ־1997)
ארצות הברית שארלוט, קרוליינה הצפונית, ארצות הברית (מ־1991)


== ראו גם ==
אולם המאה בוורוצלב
בית הכנסת החדש (ורוצלב)
חנות הכלבו של האחים באראש
בית הכנסת החסידה הלבנה


== קישורים חיצוניים ==
  אתר האינטרנט הרשמי של ורוצלב
צילומים אחרים מוורוצלב - breslau 1930
"ורוצלב", באתר JewishGen (באנגלית)
 נועה שניר, במדינת הגמדים, באתר "ידיעות אחרונות", 1 באוגוסט 2019
ורוצלב, באתר אנציקלופדיה בריטניקה (באנגלית) ורוצלב, ברשת החברתית פייסבוק
 ורוצלב, ברשת החברתית טוויטר
 ורוצלב, ברשת החברתית אינסטגרם


== הערות שוליים ==