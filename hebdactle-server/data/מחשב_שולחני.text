מחשב שולחני (Desktop computer) הוא מחשב אישי המיועד לשימוש במיקום קבוע אחד, בשל גודלו ובשל היעדרה של סוללה שתאפשר את ניודו ללא כיבוי. התצורה הנפוצה ביותר של המחשבים השולחניים כוללת מארז ובתוכו ספק כוח, לוח אם (לוח מעגל מודפס עם מיקרו מעבד כיחידת העיבוד המרכזית, זיכרון, אפיק נתונים, ורכיבים אלקטרוניים אחרים), שטח פנוי גדול יחסית (לרוב על כונן קשיח אחד או יותר, כונני Solid state drive, כונן תקליטורים אופטי, ובדגמים המוקדמים יותר כונן תקליטונים), מקלדת ועכבר, צג מחשב, רמקולים, ולעיתים קרובות מדפסת. המארז עשוי להיות מונח אופקית, אנכית, ויכול להיות מוצב מתחת, ליד, או על גבי שולחן.


== היסטוריה ==


=== רקע ===

לפני שמיקרו-מעבדים הפכו נפוצים מחשבים שניתן היה לשים על שולחנות היו יוצאי דופן ונחשבו למחשבים קטנים במיוחד ביחס למרבית המחשבים. באותה העת סוג המחשבים הנפוץ ביותר היו מיני-מחשבים, אשר היו בגודל של כל השולחן. מחשבים מוקדמים יותר היו בגודל של חדר שלם. מיני-מחשבים היו בגודל של מקרר אחד או מספר מקררים.
רק בשנות ה-70 של המאה ה-20, כאשר החלו לצאת לשווקים מחשבים שהיו ניתנים לתכנות, החלו להיות זמינים לרכישה מחשבים שניתן להציב על שולחנות. ב-1970 יצא לשווקים מחשב המסוף Datapoint 2200, אשר בא עם מקלדת וצג, כאשר הכוונה המקורית הייתה שניתן יהיה להתחבר באמצעותו למחשב מרכזי אך זה לא מנע ממי שרכש אותו להשתמש בו כמחשב שולחני עצמאי. המחשבים מדגם HP 9800, השתמשו בעיצוב מוקטן יותר של עיצוב המיני-מחשב. דגם המחשב Wang 2200 שיצא לשווקים ב-1973 הכיל מסך CRT (CRT) וקלטת אחסון. דגם המחשב IBM 5100 שיצא לשווקים בשנת 1975 הכיל מסך CRT קטן וניתן היה תכנות באמצעות BASIC ו-APL. אלה היו בדרך כלל מחשבים יקרים במיוחד אשר נמכרו בעיקר לשימוש עסקי או מדעי.


=== הצמיחה וההתפתחות של שוק המחשבים השולחניים ===
ה-Apple II, ה-TRS-80 וה-Commodore PET היו הדור הראשון של המחשבים האישיים הביתיים שהושקו ב-1977 אשר נועדו לשוק הצרכני ולא לשימוש עסקי. במהלך שנות ה-80 וה-90 המחשבים השולחניים הפכו לסוג המחשב הדומיננטי, כאשר המחשב השולחני הפופולרי ביותר באותה העת היה ה-IBM PC והמחשבים השונים שניסו לחקות אותו, ולאחר מכן דגם המחשב האישי מקינטוש של חברת אפל, כאשר האמיגה של חברת קומודור היה במקום השלישי, וזכה להצלחה מסוימת באמצע שנות ה-80, אך הפופולריות שלו דעכה עד תחילת שנות ה-90.

המחשבים האישיים המוקדמים, כמו המחשב האישי IBM PC, הכילו מארז אופקי ומסך CRT שהוצב מעל למארז, ובכך חסך מקום על שולחן העבודה של המשתמש, אם כי המארזים היו חייבים להיות חזקים מספיק בשביל לתמוך במשקל של צגי ה-CRT שהיו נפוצים באותה העת. במהלך שנות ה-90 המארזים השולחניים המקוריים הפכו בהדרגה פחות נפוצים בעוד שמארז ה"Tower" החל להחליף בהדרגה את המארזים הישנים. הכוונה המקורית הייתה שמארז ה"Tower" יוצב על הרצפה ליד השולחן ולא על שולחן. לא רק שהמארזים הללו היו גדולים יותר ולכן אפשרו למשתמשים להוסיף להם הרחבות רבות מבעבר, ההצבה שלהם על הרצפה אפשר לפנות שטח רב יותר על השולחן עבור הצגים שהפכו בהדרגה גדולים יותר ויותר מדי שנה. מארזים שולחניים נשארים פופולריים בעיקר לשימוש עסקי.
משחקים דומיננטיים בשנות ה-90 כגון Doom ו-Quake גרמו לכך שגיימרים רבים שידרגו לעיתים קרובות את המעבדים והכרטיסים הגרפיים ( 3dfx, ATI ו-Nvidia) במחשבים השולחניים שברשותם על מנת שיוכלו להפעיל יישומים אלה. בשלב מסוים במהלך שנות ה-90 כרטיס הקול של Creative Technology (אשר כונה "סאונד בלאסטר") היה דה פקטו ההתקן הנפוץ ביותר לכרטיסי קול במחשבים שולחניים, אך בהמשך הפופולריות של המוצר דעכה כאשר מרבית המחשבים השולחניים החלו להגיע עם כרטיס קול משולב ישירות על לוח האם.


=== הדעיכה בפופולריות של המחשב השולחני ===
בעוד שהמחשבים השולחניים היו במשך מספר עשורים התצורה הנפוצה ביותר של מחשבים אישיים, באמצע העשור הראשון של המאה ה-21 חלה צמיחה עצומה בפופולריות של מחשבים ניידים. ראוי לציין כי בעוד שהמחשבים השולחניים יוצרו בעיקר בארצות הברית, המחשבים הניידים פותחו לאורך השנים בעיקר באסיה. שינוי זה הוביל לסגירה של מפעלים רבים בהם הורכבו מחשבים שולחניים במהלך העשור הראשון של המאה ה-21. מגמה נוספת באותה העת הייתה העלייה בפופולריות של מחשבים שולחניים לא יקרים בלי פיצ'רים מיוחדים - דבר שפגע ביצרני מחשבים אישיים כגון Dell, אשר התבססה באותה העת בעיקר על מכירת מחשבים שולחניים לפי הזמנה הכוללים פיצ'רים מתקדמים שונים.בעוד שמחשבים ניידים המופעלים באמצעות סוללות כללו רק 2% מסך המחשבים האישים שנמכרו בשנת 1986 בהדרגה המחשבים הניידים הפכו פופולריים יותר ויותר, הן לשימוש עסקי והן לשימוש אישי. כ-109 מיליון מחשבים ניידים נמכרו ברחבי העולם בשנת 2007 - צמיחה של 33% לעומת כמות המחשבים הניידים שנמכרו ברחבי העולם ב-2006. בשנת 2008 הוערך שנמכרו כ-145.9 מיליון מחשבים ניידים ברחבי העולם. ברבעון השלישי של 2008 הייתה זו הפעם הראשונה בה נמכרו יותר מחשבים ניידים ברחבי העולם מאשר מחשבים שולחניים.בעוד שבשנות ה-90 היציאה לשווקים התדירה של גרסאות חדשות למערכות ההפעלה Windows (כגון Windows 95, 98, XP, Vista, 7, 8, 10 וכן הלאה) היו מבין הגורמים שתרמו להחלפה בתדירות גבוה יחסית של מחשבים אישיים, בעשור הראשון של המאה ה-21 מערכות ההפעלה החדשות לא הובילו לשדרוגים רבים יותר של מחשבים אישיים. ישנם אנליסטים שאף הציעו כי Windows 8 פגע במכירות של מחשבים אישיים בשנת 2012 משום שהיו עסקים שהחליטו להישאר עם Windows 7 במקום לשדרג. היו שטענו שמיקרוסופט הכירה בגסיסה ההדרגתית של המחשב השולחני משום ש-Windows 8 הכיל מעט פונקציות חדשות בהשוואה ל-Windows 7.במהלך העשור השני של המאה ה-21 חלה דעיכה מואצת במכירות של מחשבים שולחניים וניידים. הירידה במכירות של המחשבים הללו יוחסה בעיקר לעלייה המהותית ביכולות של טלפונים חכמים וטאבלטים. למרות שרוב האנשים משתמשים בטלפונים חכמים ובטאבלטים למשימות בסיסיות למדיי, כגון מדיה חברתית ומשחקים פשוטים שונים, המכשירים הללו החליפו במקרים רבים מחשב שני או שלישי, אשר היה מבצע את אותן המשימות במקום זאת, למרות שברוב הבתים עדיין יש מחשב אישי למשימות המצריכות כוח מחשוב רב יותר.הדעיכה ההדרגתית במכירות של המחשב השולחני בשוק הפרטי הובילה לכך שיצרני המחשבים השקיעו בקידום פיתוח ומכירה של המחשבים הניידים (בהתחלה מחשבי ה-Netbook שיצאו לשווקים בסוף העשור הראשון של המאה ה-21, ובהמשך מחשבי ה-Ultrabooks שיצאו לשווקים מ-2011 ואילך), אשר היצרנים סבורים שיש להם פוטנציאל רב יותר להחיות את שוק המחשבים האישיים מאשר מחשבים שולחניים.
באפריל 2017 הכריזה StatCounter על "אבן דרך בתולדות הטכנולוגיה וסופו של עידן" כאשר מערכת ההפעלה אנדרואיד הפכה פופולרית יותר ממערכת ההפעלה Windows (מערכת ההפעלה שגרמה לכך שמחשבים שולחניים היו דומיננטיים יותר ממחשבי mainframe). מערכת ההפעלה חלונות עדיין נותרה פופולרית במיוחד בקרב מחשבים שולחניים (ומחשבים ניידים), בעוד שטלפונים חכמים וטאבלטים משתמשים במערכות ההפעלה Android, iOS.
למרות הירידה במכירות מחשבים שולחניים לצרכן הפרטי, ב-2018 נרשמה עליה בביקוש למחשבים אלו, שיוחסה למגזר העסקי.


== סוגי מחשבים שולחניים ==


=== All-in-one ===

מחשבים שולחניים מסוג All-in-One משלבים את הרכיבים הפנימיים של המערכת יחד עם אותו המוצר בו נמצא הצג, ובשל כך הם תופסים פחות מקום (וישנם פחות כבלים) מאשר מחשבים שולחניים הכוללים מארז מסוג "Tower".מחשבים שולחניים מסוג All-in-one היו פופולריים במיוחד בתחילת שנות ה-80 עם מחשבים אישיים שהיו מיועדים לשימוש עסקי כגון ה-Kaypro II, ה-Osborne 1, ה-TRS-80 Model II וה- Compaq Portable . יצרנים רבים של מחשבים ביתיים כמו קומודור ואטארי כללו את לוח האם של המחשב על אותו המארז כמו המקלדת. מערכות אלה היו מחוברות לרוב למסך טלוויזיה אשר שימשה כמסך התצוגה של המחשב. אפל ייצרה מספר דגמי מחשב פופולריים מסוג All-in-One, כגון מחשב המקינטוש המקורי שיצא לשווקים באמצע שנות ה-80, מחשב ה-iMac שיצא לשווקים בסוף שנות ה-90 ובמהלך העשור הראשון של המאה ה-21. כמה מחשבים שולחניים מסוג All-in-One, כגון iMac G4, השתמשו ברכיבים של מחשבים ניידים על מנת להקטין את גודל מארז המערכת. עד אמצע העשור הראשון של המאה ה-21 עיצובים רבים של מחשבים אישיים מסוג All-in-One השתמשו בצגים שטוחים, ומודלים שיצאו בשלב מאוחר יותר שילבו אף מסך מגע, אשר אפשרו להשתמש בהם באופן דומה בו משתמשים בטאבלט.בדומה לרוב המחשבים הניידים, חלק מהמחשבים השולחניים מסוג all-in-one התאפיינו בכך שלא ניתן היה לשדרג אותם עם רכיבים פנימיים נוספים, מכיוון שהמארזים של המערכות לא סיפקו גישה נוחה להוספה של רכיבים חדשים, ובמקרים בהם צצו בעיות בחומרה נדרשו המשתמשים להחליף את כל המחשב על אף שחלק ניכר מהרכיבים האחרים במערכת היו תקינים.


=== Full-sized ===
מחשבים שולחניים מסוג זה נפוצים מאוד וזולים יחסית בהשוואה למחשבים אחרים בשוק. במחשבים מסוג זה רכיבי התצוגה ורכיבי העיבוד נפרדים. הרכיבים הללו מחוברים לרוב זה לזה באמצעות כבלים או חיבורים אלחוטיים. במחשבים מסוג זה קל יחסית לבצע התאמה אישית ולשדרג אותם לפי דרישות המשתמש.


=== מחשבי Home theater ===
מחשבים שולחניים מסוג זה מחוברים למערכות בידור ביתיות ומיועדים בדרך כלל בעיקר למטרות בידור. הם כוללים צג עם חדות תמונה גבוהה, גרפיקה באיכות גבוהה, קול סראונד, וכרטיס טלוויזיה בנוסף לפיצ'רים הטיפוסיים במחשבים אישיים.


=== מחשבים שולחניים קומפקטיים ===
מחשבים שולחניים מסוג זה דומים למחשבים שולחניים מסוג "Full-sized", אך קטנים יותר בממדים הפיזיים. במקרים רבים קשה יותר לבצע התאמה אישית ו/או שדרוג למחשבים שולחניים קומפקטיים, מחשבים אלו, נקראים גם מחשב מיני או מחשב זעיר.


== השוואה בין מחשבים שולחניים למחשבים ניידים ==


== קישורים חיצוניים ==


== הערות שוליים ==