ז'אן פול גטי (באנגלית: Jean Paul Getty;‏ 15 בדצמבר 1892 – 6 ביוני 1976) היה תעשיין אמריקאי-בריטי ומייסד חברת הנפט Getty Oil  (שנרכשה ב-1984 על ידי טקסקו ).


== ביוגרפיה ==
גטי נולד במיניאפוליס לשרה קת'רין מקפרסון רישר וג'ורג' פרנקלין גטי (1855–1930) אשר החל לעבוד בתעשיית הנפט בשנת 1904. החברה הראשונה שלו "Minnehoma Oil Company" זכתה להצלחה רבה ובעקבות כך המשפחה עברה לשכונת יוקרה בלוס אנג'לס. ז'אן פול למד בצעירותו באוניברסיטת דרום קליפורניה ולאחר מכן באוניברסיטת קליפורניה בברקלי. בשנת 1913 קיבל תואר בכלכלה ומדעי המדינה באוניברסיטת אוקספורד.
בשנת 1913 ג'ורג' הכניס את בנו בן ה-21 לעסקי הנפט והפיננסים כאשר הוא אילץ אותו לרכוש בארות נפט. ביוני 1916 גטי הרוויח את המיליון הראשון שלו כאשר הוא ואביו ייסדו את חברת הנפט "Getty Oil". ז'אן פול הפך לבעלים של חברת נפט משלו שבסיסה היה בטלסה שבאוקלהומה. גטי קדח את בארות הנפט הראשונים שלו בהאסקל  שבאוקלהומה. בשנת 1917 גטי החליט לפרוש מעסקי הנפט ולעבור לחיות בלוס אנג'לס. אביו לא תמך בהחלטתו של גטי. במהלך שנות ה-20 גטי הכפיל את הונו פי שלושה. בשנת 1930 אביו נפטר והותיר לו חצי מיליון דולרים מהון מוערך של מעל לעשרה מיליון דולר. במהלך השפל הגדול גטי רכש מתחרים רבים כגון Pacific Western Oil Corporation ו-Mission Corporation.
ב-1949 גטי שילם לאבן סעוד סכום של 9.5 מיליון דולר במזומן, ועוד כמיליון דולרים בכל שנה (לתקופה של 60 שנה), על מנת שיועברו לבעלותו שדות הנפט שממוקמים על הגבול בין ערב הסעודית וכווית. במשך ארבע שנים לא הצליח למצוא נפט במקום עד אשר בשנת 1953 מצא לבסוף נפט. שנים ספורות לאחר מכן חברתו הייתה אחראית לשאיבת 16 מיליון חביות נפט בשנה. הוא למד ערבית על מנת לנהל טוב יותר את עסקיו במזרח התיכון.
ב-1957 מגזין פורצ'ן הכתיר אותו כאמריקאי העשיר ביותר בעולם. בשנות ה-60 גטי ייסד את חברת "Getty Oil", אז חברת החזקות עם עשרות תעשיות והשקעות, כולל מלונות יוקרה.
באמצע שנות החמישים עבר לצמיתות ללונדון, לאחר שרכש טירה מהמאה ה-16.
גטי היה אספן נלהב של אמנות ועתיקות. האוסף שלו שימש כבסיס להקמה של מוזיאון פול גטי בלוס אנג'לס שבקליפורניה, ומעל ל-661 מיליון דולרים מעזבונו הועברו לרשות המוזיאון לאחר מותו.
בשנת 1973 נכדו של ז'אן פול גטי, ג'ון פול גטי השלישי, אשר התגורר באיטליה, נחטף וחוטפיו דרשו 17 מיליון דולרים בתמורה לשחרורו. בתחילה גטי סירב לשלם את הכופר, ואמר כי אם ישלם את הכופר הוא יגרום לפושעים לחטוף את יתר צאצאיו. לאחר שהחוטפים של נכדו חתכו את אוזנו גטי הסכים לשלם 3 מיליון דולרים לחוטפים.


== ספריו ==


== קישורים חיצוניים ==

ז'אן פול גטי, באתר "Find a Grave" (באנגלית)
ז'אן פול גטי, באתר אנציקלופדיה בריטניקה (באנגלית)