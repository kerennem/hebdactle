פֶּטרוֹלוֹגיָה (מיוונית: petra – סלע, logia – תורה) היא תחום בגאולוגיה  העוסק בחקר סלעים. הפטרולוגיה חוקרת את מבנה הסלעים, הרכבם, מרקמם, תפוצתם, מיונם והתהליכים הכימיים והגאולוגיים שהביאו להיווצרותם.
קיימים שלושה ענפים של פטרולוגיה בהתאם לשלושת סוגי הסלעים: סלעי יסוד, סלעי משקע וסלעים מותמרים.

פטרולוגיה של סלעי יסוד מתמקדת בדרך בה סלעים נוצרים מהתגבשות מאגמה ולבה.
פטרולוגיה של סלעי משקע מתמקדת בתהליכי בליה, הסעה ודיאגנזה היוצרים סלעי משקע.
פטרולוגיה של סלעים מותמרים מתמקדת בשינויים העוברים על סלע כתוצאה מתנאים משתנים של לחץ, טמפרטורה ותהליכים כימיים.


== תחומי משנה בפטרולוגיה ==


=== פטרוגרפיה ===
פֶּטרוֹגרַפיָה (מיוונית: graphia – כתיבה) – עוסקת במיון שיטתי והגדרה מדויקת של סלעים. השיטה הנפוצה לזיהוי סלעים היא בדיקה של פרוסת סלע בעובי של כ־0.03 מ"מ הקרויה שקף. השקף מתקבל מניסור הסלע, ליטושו והדבקת הפרוסה על-גבי זכוכית. השקף נבדק תחת מיקרוסקופ מיוחד הקרוי "מיקרוסקופ פטרוגרפי", שבו האור מקוטב.


=== פטרולוגיה ניסויית ===
בניית סלעים בתנאי מעבדה לצורך אימות התנאים הפיזיים והכימיים בהם נוצרו הסלעים.


=== פטרוגנזיה ===
ענף בפטרולוגיה העוסק במקורם של סלעי יסוד.


== מחקר בין-תחומי ==
הפטרולוגיה מנצלת תחומים אחרים של הגאולוגיה: מינרלוגיה – מאחר שרוב הסלעים בנויים ממינרלים ונוצרים בתנאים דומים. פטרוגרפיה ובדיקה כימית משמשות לתיאור המרקם וההרכב כימי של הסלעים. כמו כן יש חשיבות רבה לאיסוף ומיפוי שיטתיים של דוגמאות סלעים, המספקות מידע על השינויים ההדרגתיים המתחוללים בסוגי הסלע באזור מסוים. פטרולוגיה מודרנית כוללת את עקרונות הגאוכימיה והגאופיזיקה ונעזרת במחקרים על מאגמות ומחזורים גאוכימיים ובניסויים ומידע תרמודינמיים על-מנת להבין טוב יותר את מקור הסלעים.


== קישורים חיצוניים ==
פטרולוגיה, באתר אנציקלופדיה בריטניקה (באנגלית)