גיורא אבן אפשטיין (נולד ב-20 במאי 1938 בשם גיורא אפשטיין) הוא קצין צה"ל במילואים בדרגת תת-אלוף ששירת כטייס קרב בחיל האוויר הישראלי. במהלך שירותו הפיל 17 כלי טיס (16 מטוסי סילון ומסוק אחד) בקרבות אוויר, והוא אלוף העולם בהפלות סילוניות.


== ביוגרפיה ==
אפשטיין גדל בקיבוץ נגבה, בנם של הלל וחיה שעלו מפולין בשנות ה-30 של המאה ה-20. בילדותו צפה באימוני מטוסי חיל האוויר באזור הקיבוץ, קרא ספרים בנושאי טיסה וקרבות אוויר ושאף להיות טייס. בתיכון התנדב לגדנ"ע סיירים בקיבוץ גבעת ברנר. התגייס לצה"ל ב-18 באוגוסט 1956. הטירונות שעבר בבה"ד 4 נפסקה בשל פרוץ מבצע קדש, ובמהלך המבצע שימש כאיש חימוש בחיל האוויר. לאחר חודשים אחדים נודע לו שאף על פי שעבר בהצלחה את המיונים לקורס טיס, השתתפותו בקורס נדחתה מסיבה רפואיות של "אי-כשירות זמנית". אפשטיין פנה בבקשה לברר את הסיבה הבריאותית, אך הסיבה לא נמסרה לו, והוא החליט לבצע בדיקה חוזרת ולהצטרף לקורס הטיס הבא. גם בבדיקה החוזרת הוא נמצא "לא כשיר זמנית". לבסוף התנדב לצנחנים, ושובץ בפלוגתו של אהרון אשל בגדוד 890. בצנחנים עבר מסלול הכשרה כלוחם והשתתף באימונים במסגרת הגדוד והחטיבה, וכן עבר קורס מ"כים חי"ר, ולאחר מכן שובץ לבקשתו כמדריך צניחה. בשנת 1959 השתחרר מצה"ל ושב לקיבוץ והשתלב בעבודות חקלאיות.
לאחר שלוש שנים בקיבוץ שב לשירות קבע במסגרת הקצאת בני קיבוצים ("אחוזים לקבע"). בתקופה זו שירת כמדריך צניחה, השתתף במשלחת הכשרת צנחנים באתיופיה, היה למדריך מדריכי צניחה ואחראי על תחום הצניחה החופשית בצה"ל. במסגרת זו השתתף במשלחת לתצוגה בצרפת, ובשל כך עיברת את שם משפחתו לאבן. במקביל לשירותו פעל לברר שוב את סיבת דחייתו הרפואית מקורס טיס. התברר לו כי סיבת דחייתו המקורית מהקורס נבעה מלב מוגדל ודופק נמוך כתוצאה מפעילות ספורטיבית. לאחר ערעור הוא הורשה להתגייס לקורס טיס כשבע שנים לאחר מועד גיוסו. את הקורס סיים בהצטיינות בשנת 1963. בסיום הקורס הוא שובץ בטייסת 124, טייסת מסוקים בשל אותה בעיה רפואית. אפשטיין התנגד לשיבוץ ומיאן לטוס בה. הוא נשלח לראיון אצל מפקד חיל האוויר האלוף עזר ויצמן והמשיך להתייצב אצלו עד שזה הורה להעבירו לשיבוץ כטייס קרב. ב-1964 עבר לטייסת 113, לטייסת הקא"מ (קורס אימון מתקדם, OTU) ולאחר מכן שירת בטייסת מטוסי סופר-מיסטר.
אבן היה טייס מצטיין בחיל האוויר הישראלי וניחן בראייה חדה שבזכותה זכה לכינוי "הוקאיי" ("עין הנץ" באנגלית). בדצמבר 1966 הוצב בטייסת הקרב הראשונה, שהפעילה מטוסי מיראז' 3. את ההפלה הראשונה שלו רשם ביום השני של מלחמת ששת הימים. במלחמת ההתשה שימש כסגן מפקד טייסת ורשם ארבע הפלות. ב-1973 מונה לראש מדור צילום בענף תקיפה שבמחלקת מבצעים של חיל האוויר.
במלחמת יום הכיפורים שירת בהצבת חירום בטייסת 101 שהפעילה מטוסי נשר מתוצרת התעשייה האווירית לישראל והוצב בכוננות חירום בבסיס רפידים. במלחמה זו הפיל 12 כלי טיס: שבעה מיג-21, שני סוחוי 7, שני סוחוי-20 ומסוק מי-8. אבן רשם השג נדיר כשהפיל 4 כלי טיס בגיחה אחת. על לחימתו במלחמה עוטר בעיטור המופת במאי 1975.
באוגוסט 1974 מונה למפקד טייסת 117, טייסת מטוסי מיראז' 3. ב-1977 פרש משירות הקבע והחל לעבוד כטייס בחברת התעופה הישראלית אל על. בשירות המילואים פיקד על טייסת 254, טייסת כפיר ומיראז'. ב-1988 עבר הסבה לטיסה על F-16, מטוס עליו טס עד פרישתו מטיסה ב-1998 בגיל 59. צבר עד שחרורו 9,000 שעות טיסה.
בספטמבר 2018 הוענקה לו דרגה אישית של תת-אלוף על ידי הרמטכ"ל גדי אייזנקוט ומפקד חיל האוויר עמיקם נורקין.


== חיים אישיים ==
אפשטיין מתגורר ברמת השרון, נשוי לשרה שהייתה פקידת מבצעים בטייסת, ולהם שלושה ילדים ונכדים.


== פירוט ההפלות ==
להלן טבלת ההפלות:


== ראו גם ==
אלוף הפלות
הפלות חיל האוויר הישראלי


== לקריאה נוספת ==

גיורא אבן-אפשטיין, אלוף השמים, הוצאת קוראים, 2017


== קישורים חיצוניים ==

עיטור המופת שהוענק לגיורא אבן אפשטיין, באתר "בעוז רוחם" של אגף כוח האדם בצה"ל, מאי 1975
ריקי ריבלין, ‏עין חדה, אומץ לב, דבקות במטרה, בטאון חיל האוויר 050-051, אפריל 1986, באתר הספרייה הדיגיטלית להיסטוריה ומורשת חיל האויר
דן פישל, ‏מספר 1, בטאון חיל האוויר 215, מאי 1997, באתר הספרייה הדיגיטלית להיסטוריה ומורשת חיל האויר
שיאן ההפלות - עדות של גיורא אבן, באתר צה"ל למבצע אבירי לב
התואר: אלוף ישראל. הענף: הפלת מטוסי אויב, שמעון איפרגן, מאקו, 11 במאי 2016
אלוף ההפלות הישראלי והעולמי, באתר צה"ל, מרץ 2017
 גיורא אבן אפשטיין, סרטון  באתר יוטיוב (ערוץ הכנסת - אהרן ברנע מראיין את גיורא אבן אפשטיין 23 באוגוסט 2017)


== הערות שוליים ==