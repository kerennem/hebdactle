סן דייגו (באנגלית: San Diego) היא עיר בדרום-מערב מדינת קליפורניה שבארצות הברית. העיר מהווה למעשה את הפינה הדרום-מערבית של ארצות הברית היבשתית. העיר ידועה בשל האקלים הנוח השורר בה ומגוון חופי הרחצה על שפת האוקיינוס השקט. סן דייגו היא עיר הבירה של מחוז סן דייגו. בעיר מתגוררים כ-1.3 מיליון תושבים (2020), והיא העיר השנייה בגודלה בקליפורניה והשמינית בגודלה בארצות הברית.
בסן דייגו ממוקמים מספר מתקנים צבאיים של הצי וחיל הנחתים האמריקאי. נמל סן דייגו הוא נמל הבית של הצי השלישי של ארצות הברית, ונמצאות בו נושאות מטוסים, אוניות צי נוספות וצוללות גרעיניות.
מוטו העיר הוא "העיר היפה באמריקה" ("America's Finest City").


== היסטוריה ==
האזור בו ממוקמת העיר סן דייגו היה מיושב עוד בטרם הגעתם של המתיישבים האירופים לאזור. באזור ישבו אנשי שבט הקומייאי האינדיאני.
האירופאי הראשון שהגיע לאזור היה חואן רודריגס קבריו, פורטוגזי שהפליג לחופה הדרומי של קליפורניה בשירותה של ספרד ונחת על חופה של סן דייגו בשנת 1542.
קאבריו קרא למקום "סן מיגל".
סבסטיאן ויזקאינו, אשר מיפה את מפרץ סן דייגו ואת חופי קליפורניה בשנת 1602, קרא למפרץ על שם הקדוש דייגו מאלקלה - "סן דייגו". אזור זה של קליפורניה הפך לחלק ממלכות המשנה של ספרד החדשה.
בשנת 1769 ייסד גאספר דה פוורטולאצ'וטה במקום "פרסידיו" - מוצב צבאי, ביום ראשון, ב-16 ביולי באותה שנה נוסד במקום מיסיון סן דייגו דה אלצ'אלה.
מתיישבים ראשונים הגיעו לאזור בשנת 1774 והחלו לדחוק את רגליהם של האינדיאנים המקומיים שמרדו בספרדים בשנת 1775, הרגו כומר ושני מתיישבים ושרפו את המיסיון. באותה שנה נבנה מבנה חזק יותר, וב-1797 הפך המיסיון למיסיון הגדול בקליפורניה, וניצר מעל 1,400 אינדיאנים.
בשנת 1821, כאשר מקסיקו זכתה בעצמאותה ושטח העיר הפך לחלק ממחוז באחה קליפורניה. בשנת 1834 פנו 432 תושבי העיר למושל בבקשה להכיר בסן דייגו כעיר, וחואן מריאה אוסונה הפך לראש העיר הראשון של העיר, אולם בשנים לאחר מכן התמעטה אוכלוסיית העיר והגיעה עד ל-100 נפשות. בשנת 1850 כאשר הפכה קליפורניה לחלק מארצות הברית הפכה העיר לבירת מחוז סן דייגו. בשנת 1855 חוברה העיר לרשת מסילות הברזל.
בשנת 1905 לתפקיד ראש העיר נבחר ג'ון ל. סהון והנושא עלה לדיונים משפטיים. תחילה הוא נפסל, אך בעקבות ערר הוא נותר בתפקיד עד לשנת 1907.
בשנת 1907 נבנה בעיר בסיס צי ארצות הברית הראשון. העיר ארחה שני ירידים עולמיים בשנים 1915 ו-1935. מאז תום מלחמת העולם השנייה מתבססת כלכלת העיר על מתן שירותים לבסיסי הצבא הגדולים בעיר, וכן על תעשיות הביוטכנולוגיה והתקשורת. בעיר ממוקמת חברת התקשורת קוואלקום.


== אקלים ==
מזג האוויר בעיר מאופיין בקיץ חמים ויבש ובחורף נוח כאשר מרבית המשקעים יורדים בין דצמבר למרץ, הטמפרטורות נוחות לאורך כל השנה עם טמפרטורה ממוצעת של כ־21 מעלות ובין 230 ל-300 מ"מ גשם בשנה. ב-1883\ 1884 ו- 1940-1941 היו השנים הגשומות ביותר בעיר עם מעל ל-600 מ"מ גשם, בעוד 1921 הייתה השנה היבשה ביותר עם פחות מ-5 מ"מ גשם. כמו מרבית דרום קליפורניה מזג האוויר בעיר יכול לעיתים להשתנות מקצה לקצה בזמן קצר ובמרחק קצר, בסן דייגו זה נובע בעיקר מהטופוגרפיה של העיר. יש בעיר גם מצב של "שכבה ימית" שגורמת לאוויר קר ולח כמה ק"מ מהחוף ובחודשי הקיץ לעיתים יכולים להיות השמיים מכוסים ימים שלמים בעננות שחורה ולתחושה אפלה ולילית בעיר ללא שמש. שלג ירד בהיסטוריה של העיר רק 6 פעמים אם כי בדרך כלל נעלם במהירות מן הקרקע.
סן דייגו והעמק שלה סובלים לעיתים משריפות טבע, באוקטובר 2003 פרצה בעיר שרפה המוגדרת כקשה ביותר ב-100 השנים האחרונות עם 15 נספים ומעל 2,200 בתים שנשרפו כליל. 280,000 דונם נשרפו. בנוסף לנזק מהשרפה, מאות בני אדם הגיעו לחדרי מיון כתוצאה משאיפות עשן, אסתמה וגירוי בעיניים. זיהום האוויר בעיר גרם לסגירות מוסדות הלימוד שבוע לאחר סיום האירוע.


== דמוגרפיה ==
נכון ל-2016 הגיל הממוצע בעיר הוא 35.6, יותר מרבע מתושבי העיר הם מתחת לגיל 20, בשנת 2000 ההכנסה הממוצעת למשק בית בעיר עמד על 45,733 ושל משפחה 53,060. החל מ-1 בינואר 2008 ההערכות אומרות שההכנסה הממוצעת למשק בית עלתה לכ־66,715. נכון ל-2005 נחשבת סן דייגו לעיר החמישית בעושרה בארצות הברית עם זאת, 10.6% מהמשפחות חיות מתחת לקו העוני המהוות 14.6 מכלל האוכלוסייה. נכון לדצמבר 2012 סן דייגו היא העיר השלישית בארצות הברית בכמות חסרי הבית שלה אחרי ניו יורק ולוס אנג'לס.
על פי מגזין MONEY בין השנים 2006 עד ל־2017 דורגה העיר כעיר החמישית בארצות הברית שהכי טוב לחיות בה. סן דייגו נבחרה לעיר התשיעית הכי ידידותית ללהט"ב בארצות הברית, בעיר גם כמות להט"ב השביעית בגדולה בארצות הברית עם 1.10% מכלל האוכלוסייה, בנוסף, בשנת 2013 נבחרה אוניברסיטת סן דייגו- SDSU לאחד הקמפוסים הידידותיים ביותר ללהט"ב.
נכון ל-2014, 68% זוהו כנוצרים ו- 27% ללא השתייכות דתית וכ־5% הוגדרו כיהודים, מוסלמים ועוד.


== פוליטיקה וממשל ==
העיר מנוהלת על ידי ראש עיר ותשעה חברי מועצה, נכון לשנת 2011 לעיר היה עובד אחד על כל 137 תושבים, עם שכר של מעל 730 מיליון דולר. חברי מועצת העיר וראש העיר נבחרים אחת לארבע שנים עם מגבלה לשתי קדנציות בלבד. נכון לשנת 2018 הדמוקרטים מחזיקים במועצה ברוב של 6-3 עם זאת, ראש העיר הוא רפובליקני. מאז בחירות 1964 לנשיאות ארצות הברית בהן בחרה העיר במועמד הדמוקרטי לינדון ג'נסון בחרה העיר תמיד במועמד הרפובליקני עד 1988 שם הייתה הפעם האחרונה שניצח מועמד רפובליקני ומאז הדמוקרטיים שולטים בעיר.


== פשע ==
על פי מגזין פורבס העיר היא התשיעית הבטוחה ביותר בארצות הברית למרות שלדעת מגזינים נוספים היא אפילו מדורגת גבוה מזה. בשנת 2004 היה בסן דייגו אחוז הפשע השישי הנמוך ביותר בכל ארצות הברית. בשנת 2013 היה בסן דייגו שיעור הרצח הנמוך ביותר מבין עשר הערים הגדולות בארצות הברית.


== סמלי העיר ==
פרח העיר: ציפורן
העץ המסמל את העיר: ג'קרנדה
העץ המסמל את האזור בו נמצאת העיר: אורן


== אתרים בעלי עניין ==
בסן דייגו אתרים רבים בעלי עניין לתיירים, וכן חופי רחצה רבים. אתרי התיירות העיקריים של סן דייגו:


== תחבורה ==
בסן דייגו יש מערכת של רכבת קלה, וכן רשת אוטובוסים.


=== שדות תעופה ===
נמל התעופה הבינלאומי סן דייגו, (מכונה גם נמל התעופה הבינלאומי לינדברג) (SAN)
שדה התעופה בראון פילד (SDM)
שדה התעופה העירוני מונטגומרי פילד (MYF)


== קהילה יהודית ==
היישוב היהודי בסן דייגו צמח במחצית השנייה של המאה ה-19. קהילת "בית ישראל" רפורמית נוסדה ב-1888. בשנת 1905 הוקמה קהילה אורתודוקסית. מספר יהודים בעיר גדל בהתמדה, במיוחד לאחר מלחמת העולם השנייה. בשנת 1976 התגוררו בעיר 20 אלף יהודים.
בסן דייגו חיים כ-90,000 יהודים. הקהילה נחשבת לאחת הצעירות והדינמיות בארצות הברית. החיים היהודיים בעיר עשירים ומגוונים.
ב-27 באפריל 2019 בוצע פיגוע ירי על רקע אנטישמי, שהתרחש בבית כנסת חב"ד  בעיר פאוויי בפרוורי סן דייגו.
קהילה יהודית של העיר פעילה במסגרת עמותה ידיים של שלום ומארחת ילדים מישראל במהלך הקיץ.


== השכלה ==
אוניברסיטאות הממוקמת בסן דייגו:

אוניברסיטת קליפורניה בסן דייגו (UCSD)
אוניברסיטת המדינה של סן דייגו (SDSU)
אוניברסיטת סן דייגו (USD) (אוניברסיטה קתולית (University_of_San_Diego))
אוניברסיטת פוינט לומה נזרין (PLNU) (כנסיית נזרין)
האוניברסיטה הבינלאומית אליאנט (AIU) בעבר נקראה האוניברסיטה הבינלאומית של ארצות הברית (USIU)


== בסיסי צבא ==
בסן דייגו נמצאים בסיסי הצבא הבאים

בסיס חיל האוויר באי הצפוני (Naval Air Station North Island
בסיס קורנדו של פיקוד הלוחמה המיוחדת של צי (Naval Amphibious Base Coronado)
בסיס הצי רחוב 32 (Naval Station 32nd Street)
בסיס הצוללות פוינט לומה (Naval Amphibious Base Point Loma - Submarine)
בסיס חיל הנחתים של ארצות הברית (US Marine Corps Recruit Depot)
בסיס כוחות האוויר של הצי במיראמאר (US Marine Corps Air Station, Miramar)
בסיס חיל הנחתים פנדלטון (US Marine Corps Base Camp Pendleton)
בסיס ההגנה מפני לוחמת חלל (SPAWARS - Space and Warfare Defense Systems)
בסיס כוחות המילואים פורט רוסקרנס (Fort Rosecrans Military Reservation)


== שכונות סן דייגו ==


== קישורים חיצוניים ==
  אתר האינטרנט הרשמי של סן דייגו
אתר תיירות רשמי
סן דייגו. קום
מדריך לפנאי בסן דייגו
היסטוריית סן דייגו
סרט על תערוכת סן דייגו 1905
סיגלית בר, ‏סן דייגו - נופש כל השנה, באתר GoTravel
עומר שוברט, סן דייגו: המלצות לחופשה מושלמת, באתר הארץ, 1 ביולי 2018
סן דייגו, באתר אנציקלופדיה בריטניקה (באנגלית)


== הערות שוליים ==