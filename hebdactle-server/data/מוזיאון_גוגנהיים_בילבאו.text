מוזיאון גוגנהיים בילבאו (ספרדית: Museo Guggenheim Bilbao) הוא מוזיאון לאמנות מודרנית בבילבאו שבספרד.


== היסטוריה ==
המוזיאון, שהוקם בשנת 1997, ידוע במיוחד בעיצובו ובצורתו, פרי תכנונו של האדריכל פרנק גרי. מאז הקמתו נחשב לאחד המבנים הייחודיים ביותר בעולם בתכנונם ובעיצובם אשר נבנו בסגנון הדה-קונסטרוקטיביזם.
הבניין, המחופה בעיקר בטיטניום, נבנה על גדות נהר הנרביון. הוא תוכנן כך שיזכיר בצורתו ספינה, כסמל המשקף את מיקומו בעיר נמל. מיד עם בנייתו הפך את העיר למוקד תיירות עולמי, אשר מושך כמיליון תיירים מדי שנה. סביב המוזיאון עומדים פסלי-ענק מאת אמנים מודרניים, שהמפורסם מביניהם הוא הכלבלב של ג'ף קונס. על אף שהמבנה נחשב כהצלחה אדריכלית גדולה, מבקרי אמנות רבים טוענים כי בדומה למוזיאון גוגנהיים ניו יורק, הוא גונב את ההצגה מיצירות האמנות המוצגות בו.
לפני הקמת המוזיאון, העיר בילבאו הייתה שקועה במשבר, עקב שקיעת התעשייה בחלקה השני של המאה ה-20. המוזיאון שינה את מצבה הסוציו-אקונומי של העיר, הוריד את האבטלה לשיעור נמוך, והביא לפיתוח של ענף התיירות בעיר.
המוזיאון הוקם באתר שבקרבתו שכן בעבר נמל בילבאו, ובעקבות ההקמה הועבר הנמל לאתר קרוב יותר למפרץ ביסקאיה שבאוקיינוס האטלנטי.


== מוזיאון גוגנהיים אבו דאבי ==
האדריכל פרנק גרי מתכנן גם את השלוחה החדשה של מוזיאון גוגנהיים לאמנות מודרנית ועכשווית באבו דאבי שבאמירויות המפרץ הפרסי. גוגנהיים החדש של אבו דאבי ישכון במרכז התרבותי של האי סעדיאת. על פי התכנון, מדובר בגדולה מבין כל השלוחות הקיימות ברחבי העולם. עבודות הבנייה אמורות להסתיים בשנת 2017, ובמוזיאון יוצגו אוספים קבועים של אמנות מודרנית לצד תערוכות מתחלפות מאוסף קרן גוגנהיים העולמית.


== ראו גם ==
מוזיאון סולומון ר. גוגנהיים, ניו יורק
מוזיאון הסובלנות, ירושלים


== קישורים חיצוניים ==

 מוזיאון גוגנהיים בילבאו, ברשת החברתית פייסבוק
 מוזיאון גוגנהיים בילבאו, ברשת החברתית טוויטר
 מוזיאון גוגנהיים בילבאו, ברשת החברתית אינסטגרם

 אתר האינטרנט הרשמי של מוזיאון גוגנהיים בילבאו (בספרדית)
מוזיאון גוגנהיים בילבאו, באתר אנציקלופדיה בריטניקה (באנגלית)