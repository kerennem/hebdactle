המוזיאון האמריקאי לתולדות הטבע (באנגלית: American Museum of Natural History) הוא אחד המוזיאונים החשובים בארצות הברית. המוזיאון נמצא בשדרת סנטרל פארק וסט (השדרה ליד הגבול המערבי של סנטרל פארק) בין רחוב 77 מערב לבין רחוב 81 מערב בשכונת האפר וסט סייד (הצד המערבי העליון) ברובע מנהטן שבניו יורק.
המוזיאון מעסיק למעלה מ-1,200 עובדים והוא מנהל כ-100 מחקרי שדה מדי שנה.


== היסטוריה של המוזיאון ==
המוזיאון נוסד בשנת 1869 ובתחילת דרכו שכן בבניין הארסנל (בניין מאגר התחמושת) שבסנטרל פארק. בשנת 1874 נרכשה הקרקע למבנה הנוכחי של המוזיאון, והמבנה המקורי תוכנן בסגנון נאו-גותי על ידי קלוורט ווקס וג'ייקוב ריי מולד (אשר בנו יחד עם פרדריק לו אולמסטד את המבנים בסנטרל פארק הסמוך), והמבנה נבנה בין השנים 1874–1877.
בהמשך הורחב המוזיאון ונבנתה חזיתו הדרומית העטוייה לבנים אדומות. חזית זו שתוכננה בסגנון נאו-רומנסקי על ידי ג' קליבלנד קאדי הפכה לסימן היכר ולסמל של המוזיאון.
חזית בסגנון רומי פרי תכנונו של ג'ון ראסל פופ נבנתה בשנת 1936 בצידו של המוזיאון הפונה לסנטרל פארק. חזית זו מובילה לאולם הכניסה החדש של המוזיאון הבנוי בצורת בזיליקה רומית, ובמרכזה נמצא שלד של בארוזאורוס המנסה להגן על צאצאה מפני אלוזאורוס טורף. אולם זה נבנה כאנדרטה לטדי רוזוולט.


== תצוגות המוזיאון ==
המוזיאון להיסטוריה של הטבע מפורסם בדיורמות שלו המציגות פוחלצים של בעלי חיים בסביבתם הטבעית - למוזיאון שלוש תצוגות דיורמות: בעלי חיים אסייתים, אפריקאים וצפון אמריקאים. כמו כן באולם האוקיינוסים ישנו דגם בגודל טבעי של לוויתן כחול.
אחד המוצגים הייחודיים המוצגים במוזיאון הוא ההיידה - קנו מלחמה אינדיאני שנוצר עבור המוזיאון במיוחד והובא אליו דרך פנמה (התעלה טרם נבנתה באותה עת והיו צריכים להעביר אותו ביבשה).
כמו כן למוזיאון אוסף מינרלים ויהלומים הכולל את כוכב הודו הידוע - הספיר הגדול בעולם.
למוזיאון אוסף אנתרופולוגי גדול.
למוזיאון אוסף גדול של שלדי דינוזאורים הכולל בין השאר את המפורסמים שבהם: טירנוזאורוס, טריצרטופס, אפטוזאורוס/ברונטוזאורוס, סטגוזאורוס, אלוזאורוס, סטירקוזאורוס ועוד. ב-2016 הוצב במוזיאון שלד ענק באורך 37 מטר של טיטנוזאור ענק (זאורופוד מענף הטיטאנוזאוריה) שנתגלה ב-2014 וב-2017 ניתן לו השם פטגוטיטאן במאמר מדעי.פלנטריום היידן המהווה חלק מ"מרכז רוז לחקר הארץ והחלל" מהווה חלק מהמוזיאון.

		
		
		
		
		


== קישורים חיצוניים ==
  אתר האינטרנט הרשמי של המוזיאון האמריקאי לתולדות הטבע
המוזיאון האמריקאי לתולדות הטבע, באתר אנציקלופדיה בריטניקה (באנגלית) המוזיאון האמריקאי לתולדות הטבע, ברשת החברתית פייסבוק
 המוזיאון האמריקאי לתולדות הטבע, ברשת החברתית טוויטר
 המוזיאון האמריקאי לתולדות הטבע, ברשת החברתית אינסטגרם
 המוזיאון האמריקאי לתולדות הטבע, סרטונים בערוץ היוטיוב
אתר האינטרנט של המוזיאון - דפים לילדים.
ההיסטוריה של הקמת המוזיאון


== הערות שוליים ==