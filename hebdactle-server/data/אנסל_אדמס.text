אנסל איסטון אדמס (באנגלית: Ansel Easton Adams‏; 20 בפברואר 1902 - 22 באפריל 1984) היה צלם אמריקאי, יליד העיר סן פרנסיסקו. 
אדמס מפורסם בעיקר הודות לצילומים בשחור לבן של נופי ארצות הברית. אדמס הוא גם מחברם של כמה מספרי הצילום החשובים בהם המצלמה, התשליל ותהליך ההדפסה.[דרוש מקור מלא] היה בין מקימי האגודה האמריקאית לצילום שנקראה קבוצת F/64 (מפתח צמצם קטן במיוחד המיועד בעיקר לצילומי טבע, שעל פי תפיסתם מאפשר הצגה אמיתית יותר של הטבע). אדמס המציא ופיתח את שיטת מערכת האזורים, שהיא שיטה שמסייעת לצלמים לתרגם את האור הנראה לצפיפות על גבי תשליל או על גבי נייר צילום. יתרונה של השיטה הוא בכך שהיא עוזרת להשיג תוצאות עקביות.


== חייו ==
אדמס נולד למשפחה מבוססת בסן פרנסיסקו שבקליפורניה, אך לאחר שהעסק המשפחתי החל להתדרדר, הוא עזב את בית הספר. מאוחר יותר השלים את השכלתו בעזרת מורים פרטיים.
כנער גילה עניין בנגינה בפסנתר והתכוון להתמקצע כפסנתרן. מאוחר יותר בעקבות ספר צילום שקיבל וכמה טיולים שעשה בפארק הלאומי יוסמיטי החל לגלות עניין בצילום ובאומנות הצילום. את המצלמה הראשונה שלו קנה לו אביו, וכשנה מאוחר יותר החל אדמס ללמוד את יסודות הצילום. בשנות העשרים של חייו שילב אדמס קריירה של פסנתרן קונצרטים וצלם. בגיל 17 הצטרף אדמס למועדון סיירה (ארגון טבע וסביבה אמריקאי) והמשיך להיות חבר עד מותו.
ב-1928 אדמס נשא לאישה את ירג'יניה בסט, שבבעלות אביה היה "סטודיו בסט". אדמס הצטרף לרבים ממסעות הטיפוס והסיור שארגן המועדון. מאוחר יותר אף מילא תפקיד כיושב ראש המועדון. הקרבה לטבע והסיורים התכופים כמו גם צילומי הטבע תרמו רבות למודעות לשמירת הסביבה שהארגון ניסה לקדם.
ב-1980 העניק לו הנשיא ג'ימי קרטר את מדליית החירות הנשיאותית, עיטור הכבוד האזרחי הגבוה ביותר בארצות הברית.
אנסל אדמס נפטר בשנת 1984 מסיבוך של מחלת הסרטן בה לקה.


== עבודתו ==

ב-1927 יצר אדמס את הפרוטופוליו הראשון שלו, בהתבסס על תמונתו המפורסמת monolith בה העצים את הקונטרסט בפילטר אדום.
הפרוטופוליו שלו נחל הצלחה ורווח כספי מיידי, והוא קיבל הזמנות לעבודות מסחריות. אדמס למד בעקבות כך טכניקות הדפסה שונות, על סוגי דיו, סוגי עיצוב – אלמנטים שיישם בשלבים מאוחרים יותר, בפרויקטים שלו.
ב-1931 בעזרת קשרים שיצר בחוג מכריו, יצר אדמס את התצוגה הראשונה שלו במוזיאון, ושילב בה 60 מיצירותיו, מטעם מועדון סיירה. יחד עם זאת, הרגיש אדמס, שיוכל להשיג סטנדרטי צילום גבוהים, תוך שימוש בצמצם סגור מאוד, וזמני חשיפה ארוכים, בתנאי אור יום רגילים – הוא הקים את קבוצת F/64, שהוא אגודה אמריקאית לצילום. על פי תפיסתו זו, תושג הצגה מציאותית יותר של הטבע.
ב-1933 פתח אדמס את הגלריה הראשונה שלו, פרסם מאמרים במגזיני צילום והוציא לאור את ספר ההדרכה הראשון שלו.
ב-1935, שהייתה שנה מוצלחת במיוחד, יצר אדמס עבודות חדשות ואת אחת התמונות המפורסמת ביותר שלו, storm in Yosmite valley, בה קלט בעדשת מצלמתו את העמק, לאחר סופת חורף, כשהוא עוטה שכבה טרייה של שלג. עד שנות ה-70, היה אדמס תלוי בעבודות מסחריות שנאלץ לבצע למחייתו.
ב-1940, יצר עם אשתו, תצוגת צילום גדולה במערב ארצות הברית, ומדריך לעמק יוסמיטי מאויר לילדים.
ב-1941 צילם את אחת היצירות המוערכות שלו על ידי מבקרים, moonrise, Hernandez, New Mexico. תצלום זה, נעשה בתנאים קשים של תאורה משתנה במהירות, והוא הסתמך על ניסיונו בשימוש במצלמה ובטכניקות חדר החושך.
רוב התצלומים שצולמו על ידי אדמס בשנות ה-70 אפשרו לו עצמאות כלכלית. הערך הכולל של תמונותיו עומד על 25,000,000$.
בשנות ה-50, הרגיש אדמס דעיכה ביכולת היצירתית שלו, ופנה לתחום המסחרי של עבודות צילום, בו המשיך כ-20 שנה נוספות. בשנות ה-60 וה-70 השתתף ויצר סדרות צילום עבור אוניברסיטת קליפורניה ותערוכה במוזיאון המטרופולין לאומנות.


== גלריית תמונות ==

		
		
		
		
		
		
		
		
		
		
		
		


== קישורים חיצוניים ==

 אתר האינטרנט הרשמי של אנסל אדמס (באנגלית)
תקציר הביוגרפיה של אדמס, 1902-1984 (באנגלית)
אנסל אדמס, באתר אנציקלופדיה בריטניקה (באנגלית)
אנסל אדמס, באתר "Find a Grave" (באנגלית)