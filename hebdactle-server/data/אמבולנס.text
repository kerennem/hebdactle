אמבולנס הוא רכב חירום או כלי טיס (לרוב מסוק) שהוכשר לכך, המצויד באביזרים הנדרשים לשמר את מצבו של החולה או הפצוע ולספק לו עזרה ראשונה בסיסית עד הגעה לבית חולים.
האמבולנס מיועד להעביר חולים, יולדות ונפגעים במהירות האפשרית לבית חולים לצורך מתן טיפול רפואי מתאים. לכל אמבולנס נלווה צוות שהוסמך להעניק את הטיפול הראשוני, לו זקוק החולה או הנפגע, עד להגעתו לבית-החולים.


== אטימולוגיה ==
מקור המילה "אמבולנס" במילה הלטינית "Ambulare" שפירושה מעבר ממקום למקום. את המילה המציא המנתח הצרפתי דומיניק ז'אן לארה במהלך מלחמות נפוליון כשהשתמש בביטוי "hôpital ambulant" לתיאור תחנת איסוף גדודית שמטרתה להיות צמודה ליחידתה ולהבטיח טיפול מהיר ומקצועי בפצועים.


== טיפול באמבולנס ==
באמבולנס ניתן להעניק טיפול רפואי ראשוני, במספר תחומים: מערכת הנשימה, מערכת הדם ומערכת הלב:

סיוע נשימתי.
זיהוי וטיפול במצבי חירום לבבים ונשימתיים.
החייאה.
חבישה, עצירת שטפי דם וקיבועים.
לקיחת מדדים ראשוניים (לחץ דם, דופק, נשימות, סטורציה, רמת גלוקוז בדם ואק"ג).
עירוי נוזלים.
ביצוע פעולות חודרניות דחופות.
מתן תרופות בסיסיות.
קבלת לידה.


== אמבולנסים בישראל ==
במגן דוד אדום קיימים מספר סוגים של ניידות:

אמבולנס ("לבן") – אמבולנס רגיל, עם צוות הכולל נהג בהכשרת חובש, חובש בכיר או פרמדיק המשמש כראש הצוות, ועד שלושה חובשים או מתנדבי נוער נוספים. הוא נועד לספק עזרה ראשונה בסיסית, ומכיל ציוד החייאה בסיסית (BLS), חבישה וקיבוע, דפיברילטור חצי אוטומטי (AED), מוניטור א.ק.ג, ערכות לידה, חמצן ועירוי.
אמבולנס 4×4 – יכול לשמש הן כאמבולנס והן כאמבולנס טיפול נמרץ, אך בעל הנעה של ארבעה גלגלים (4X4), כלומר יכול לנוע בשטחי עפר, חולות ודיונות.
אט"ן – אמבולנס טיפול נמרץ, עם צוות הכולל פרמדיק שמשמש כראש הצוות, נהג (חובש/חובש בכיר), ועד שני מתנדבים או משתלמים. באט"ן ניתן לבצע טיפול הכולל ניתוחי חירום, מתן תרופות לווריד וטיפול מתקדם (ALS). לאט"ן אמצעי טיפול רפואי מתקדם כגון תרופות, מוניטור א.ק.ג, ציוד החייאה מתקדם וערכות מיוחדות, בנוסף לציוד הסטנדרטי הנמצא באמבולנס הרגיל.
תאר"ן – תחנת אירוע רב נפגעים. מכילה ציוד עזרה ראשונה שבאירועים גדולים כגון פיגועים מיועד לפריסה בשטח כבית חולים שדה, ולכן היא נושאת את כל ציוד האמבולנס בכמויות גדולות במיוחד. בעבר נקראה תער"ן (תחנת עזרה ראשונה ניידת).
ג'יפ סופרוויזר – רכב שטח, משמש כרכב פיקוד, מכיל בתוכו ציוד ALS חלקי/מלא.
אמבולנס המשאלות - אמבולנס אשר נועד למלא את משאלתם של אנשים החולים במחלה קשה או סופנית ושיכולת הניידות שלהם אבדה. האמבולנס כולל גם: כיסא גלגלים בעל עבירות גבוהה, מצלמה המותקנת על גג האמבולנס והמאפשרת לנוסע לצפות בתוואי הדרך על גבי מסך, מקרר לתרופות, ציוד החייאה ומיטה מיוחדת. אופי המשאלות הוא רגשי ואישי: השתתפות באירועים משפחתיים, מפגש מחודש עם הקהילה שאליה השתייך, ביקור באתרי טבע מורשת ודת או צפייה במופעי תרבות וספורט.


=== רכבי חירום ללא יכולת פינוי ===
בימבולנס - כלי רכב חשמלי קומפקטי, שמשמשת למתן עזרה ראשונה וסיוע חירום אך לא להובלת אנשים לבית חולים.
אופנולנס - אופנוע המכיל ציוד רפואי בהתאם להכשרת הרוכב (חובש - BLS, פרמדיק או רופא - ALSׂ), משמש לתגובה מידית במקרי חירום, יעיל במיוחד באזורים צפופים.


=== ניידות שהוצאו משירות במגן דוד אדום ===
נט"ן – ניידת טיפול נמרץ, שציודה זהה לאט"ן אך ראש הצוות שלה הוא רופא. ניידת זו הוצאה ממגן דוד אדום מכלל שימוש בינואר 2015 עקב פיטורי כל הרופאים מהארגון, אך עדיין קיימת בחברות אמבולנסים פרטיות.
ניידת מז"ח – ניידת מחלקת זיהוי חללים. בזירות אירוע בהם מדובר במוות ודאי, או במציאת גופה, ניידת המז"ח הייתה מגיעה לפנות את הגופה לבית-חולים או למכון לרפואה משפטית באבו כביר.כל האמבולנסים של מד"א מצוידים במיטת גלגלים מתקפלת, כיסא מתקפל להורדת חולה, לוח גב, מכשיר דפיברילטור חצי אוטומטי, מוניטור, אלונקה מתקפלת וערכות הגנה לאירועים טוקסולוגיים המוניים.
בישראל ניתנים שירותי אמבולנס ציבוריים על ידי מגן דוד אדום. בנוסף, קיימות כמה חברות המפעילות שירותי אמבולנס פרטיים הניתנים בתשלום. חברות אלה מיועדות בדרך כלל לשינוע חולים, אך מספר חברות פרטיות מעניקות גם שירותי אמבולנס ונט"ן ציבורי, כמו מד"א, בעיקר בקרב המגזר הערבי.


== גלריה ==

		
		
		


== קישורים חיצוניים ==
האגף לרישוי ופיקוח אמבולנסים באתר משרד הבריאות
 ראשיתו של האמבולנס, הרצאה של פרופ' מייקל הרטל, הפקולטה לרפואה, האוניברסיטה העברית בירושלים, יוני 2016 (התחלה 24:03)
יואל דונחין, מהסוסים של נפוליאון עד לפרמדיקים של מד"א: כך התפתח האמבולנס, באתר הארץ, 28 באפריל 2021


== הערות שוליים ==