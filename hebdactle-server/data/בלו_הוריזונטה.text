בלו הוריזונטה (בפורטוגזית: Belo Horizonte, יש להגות: בֵּלוֹ אוֹריזוֹנְצ'י או בֵּלוֹריזוֹנְצ'י; פירוש השם: "אופק יפה") הוא אזור המטרופולין השלישי הגדול ביותר והעיר החמישית בגודלה בברזיל. העיר היא בירת מדינת מינאס ז'ראיס והיא ממוקמת בדרום-מזרח המדינה. אוכלוסייתה גדולה במקצת מ-2.4 מיליון, והאזור העירוני כולו מונה מעל 5 מיליון איש.


== היסטוריה ==
העיר נוסדה ככפר ב-1701 על ידי הבנדייראנטה ז'ואאו לטה דה סילבה אורטיס מסאו פאולו. הוא הקים חווה שנקראה "קוהל דו ריי" (מילולית: "מכלאת המלך"), ואנשים מהאזור התיישבו סביבה ונוצר כפר. מהגרים נוספים הגיעו לכפר מאזור נהר סאו פרנסיסקו, שכן היו צריכים לעבור בכפר כדי להגיע לחלקים הדרומיים של ברזיל.
ב-1889 הוחלט להעביר את בירת מדינת מינאס ז'ראיס מאורו פרטו. ב-1893 נבחרה קוהל דו ריי, בזכות התנאים האקלימיים והטופוגרפיים שלה, להיות הבירה החדשה על ידי מושל מינאס ז'ראיס, תחת השם "סידדה דה מינאס" (מילולית: "העיר של מינאס"). העיר נחנכה ב-1897 והיא גדלה במהירות. ב-1906 שמה שונה לבלו הוריזונטה.


== כלכלה ==
העיר היא צומת כלכלי חשוב בברזיל, וחברות בינלאומיות ולאומיות רבות, כמו גוגל, מחזיקות משרדים שלהן בעיר. העיר היא מרכז תעשייתי גדול, הכולל בעיקר תעשיות מטלורגיות. בנוסף התעשייה כוללת ייצור פלדה, רכבים וטקסטיל. בעיר מעבדים זהב, מנגן ואבני חן שנחצבים באזור.


== גאוגרפיה ==
בלו הוריזונטה נמצאת על הרמה המרכזית של ברזיל בגובה 852 מטר (הגובה הממוצע של הרמה הוא 1,000 מטרים) ונמצאת בנוף הררי טרשי של עשב וערבות. העיר היא מרכז תיירותי לטיול בפרקים באזור שכוללים רכסי הרים, מפלים, מצוקים ואגמים גדולים. אגם טרז מריס נמצא במרחק של בערך 100 ק"מ ומהווה את המקורות של ריו סאו פרנסיסקו.


== אקלים ==
בלו הוריזונטה נמצאת באזור עם אקלים סובטרופי. הטמפרטורות הממוצעות נעות בין 13 מעלות צלזיוס ו-28 מעלות.


== חינוך ==
בעיר פועלות מספר אוניברסיטאות, בהן האוניברסיטה האפיפיורית הקתולית של מינאס ז'ראיס והאוניברסיטה המדינתית של מינאס ז'ראיס.


== תחבורה ==
את בלו הוריזונטה משרתים שלושה נמלי תעופה:

נמל התעופה הבינלאומי טנקרדו נווס/קונפינס, המציע טיסות ליעדים בברזיל ומחוצה לה. הנמל, שנמצא במרחק של 38 קילומטרים מבלו הוריזונטה, נפתח ב-1984 ונקרא על שמו של טנקרדו נווס, שהיה נשיא ברזיל.
נמל התעופה פמפוליה/קרלוס דרומונד דה אנדרדה, המציע טיסות פנים ליעדים בברזיל.
נמל התעופה קרלוס פרטס, המיועד לתעופה כללית.בעיר פועלת מערכת רכבת תחתית החל מסוף שנות ה-70 של המאה ה-20. המערכת כוללת קו אחד, כשיש תכנון לבניית שני קווים נוספים.


== ספורט ==
בעיר פועלות כמה קבוצות כדורגל מקצועיות, כשהגדולות ביניהן הן אתלטיקו מיניירו וקרוזיירו. את הקבוצות בעיר משרת אצטדיון מינייראו, שנפתח ב-1965.
בלו הוריזונטה הייתה בין הערים שאירחו את מונדיאל 1950 ואת גביע הקונפדרציות 2013, והיא בין הערים שאירחו את מונדיאל 2014. לרגל מונדיאל 2014 שופץ אצטדיון מינייראו.
בנוסף לכדורגל, לקבוצות הכדורעף בבלו הוריזונטה יש נוכחות גדולה בענף בברזיל.


== ערים תאומות ==
אנגולה לואנדה, אנגולה
לבנון זחלה, לבנון
ספרד גרנדה, ספרד
פורטוגל פורטו, פורטוגל
בלארוס מינסק, בלארוס
קובה הוואנה, קובה
הרפובליקה העממית של סין נאנג'ינג, הרפובליקה העממית של סין
הודו קולקטה, הודו
הרשות הפלסטינית בית לחם, הרשות הפלסטינית
סוריה חומס, סוריה
ניקרגואה מסאיה, ניקרגואה
לוב טריפולי, לוב
ארצות הברית פורט לודרדייל, פלורידה, ארצות הברית
הונדורס טגוסיגלפה, הונדורס
אקוודור קואנקה, אקוודור
ארצות הברית ניוארק, ניו ג'רזי, ארצות הברית
טורקיה איזמיר, טורקיה
קוריאה הדרומית אינצ'ון, קוריאה הדרומית


== קישורים חיצוניים ==

  אתר האינטרנט הרשמי של בלו הוריזונטה
בלו הוריזונטה, באתר אנציקלופדיה בריטניקה (באנגלית) בלו הוריזונטה, ברשת החברתית פייסבוק
 בלו הוריזונטה, ברשת החברתית טוויטר
ארכיטקטורה ARQBH


== הערות שוליים ==