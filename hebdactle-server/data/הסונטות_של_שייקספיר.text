הסונטות של שייקספיר (באנגלית: Shakespeare's sonnets), או "הסונטות", הן אוסף של 154 סונטות שנכתבו על ידי ויליאם שייקספיר. הן פורסמו במהדורה שיצאה בשנת 1609. שתיים מהן (סונטות 139 ו-144) פורסמו עוד קודם לכן בכרך מאוחד, שנקרא "הצליין מלא-התשוקה" (The Passionate Pilgrim), אשר ראה אור ב-1599.
כמו באשר לשאר כתביו של שייקספיר, הדעות חלוקות באשר לשאלה האם שייקספיר הוא כותבן האמיתי. חלק מהחוקרים מעריכים כי שייקספיר אסף את כתביו של כותב אחר, אשר אליו מתייחסים בהקדמה לספר, אשר העלתה שאלות רבות. בהקדמה מוזכר מר W.H. אשר הקשר בינו לבין הטקסט אינו ברור. כמו כן מועלים חשדות באשר לשימוש שעשה העורך תומאס ת'ורפ (Thomas Thorpe) בכתבי היד של שייקספיר ללא רשותו.


== תוכן הסונטות ==
הסונטות עוסקות בנושאים מגוונים, ובעיקר באהבה, ביופי, בפוליטיקה ובמוות. החוקרים סוברים כי הסונטות נכתבו לאורך מספר שנים. 17 הסונטות הראשונות מופנות לנער צעיר ומעודדות אותו להינשא ולהוליד ילדים וכך להעביר את היופי לדורות הבאים. לפיכך מכונות סונטות אלו "סונטות ההולדה" (procreation sonnets).
חלק הארי של הסונטות (18–126) מביעות את אהבת המשורר לנער צעיר ומיועדות אליו. לדוגמה סונטה 116 עוסקת באהבה האידיאלית ובלתי משתנה שאינה תלויה בדבר.
סונטות 127–152 מופנות לפילגשו של שייקספיר ומביעות רגשי אהבה עזים.
הסונטות האחרונות (153–154) הן סונטות משליות.
הסונטות בנויות משלושה בתים של ארבע שורות (קוורטינים) ובית קצר של שתי שורות בסופן (דיסטיכון). מבחינה תוכנית שלושת הקוורטינים מציגים רעיון מסוים והדיסטיכון מאיר את הרעיון באופן אחר, בין אם בתזה ואנטי-תזה ובין אם בהתבוננות באותו רעיון מנקודת מבט אחרת.
השורות בנויות כפנטמטרים ימביים (חמש רגלי פנטמטר) בעלי חרוזים זכריים.


== תרגומים לעברית ==

עמנואל גינזבורג, סונטות / ויליאם שיקספיר, ניו יורק : SVET PUBLISHERS,‏ 1985.
ש' שלום, סונטות / שקספיר, מוסד ביאליק, תש"ן.
שמעון זנדבנק, הסונטות / ויליאם שקספיר, הוצאת הקיבוץ המאוחד, 1992.
אפרים ברוידא, סונטות שקספיר, הוצאת שוקן, 1993.
אריה סתיו, סונטות שקספיר : "הזמן הנס, חומק אל נצח כגנב", הוצאת דביר, 2000.
בן-ציון בן-משה, שקספיר - סונטות, אוסקר ויילד - על הסונטות, הוצאת "חנות הספרים", 2000.
זיוה שמיר, עיני אהובתי - כל סונטות שקספיר
אבי הסנר וגיל הראבן, ויליאם שייקספיר - הסונטות, הוצאת דביר, 2011.
יעקב אוסטרובר, "בְּשׁוּרוֹת נִצְחִיּוֹת - סונטות שייקספיר", סונטות שייקספיר (אורכב 29.05.2020 בארכיון Wayback Machine), 2017.


== קישורים חיצוניים ==
אברהם רגלסון, הסוניטות של שכספיר, באתר פרויקט בן-יהודה
יעקב אוסטרובר, הסודות הטמונים בסונטות שקספיר (אורכב 29.05.2020 בארכיון Wayback Machine), 1997
יעקב אוסטרובר, סמלי אוהב, אהוב ואהובה בסונטות שייקספיר (אורכב 29.05.2020 בארכיון Wayback Machine), 1998
גל אורן, החיים כמות שהם, מקור ראשון, מוסף "שבת", 3 באפריל 2012
חיים פסח, "מי יאמין לשירי בעתיד" -- על הסונטות של שייקספיר, באתר "בכיוון הרוח".