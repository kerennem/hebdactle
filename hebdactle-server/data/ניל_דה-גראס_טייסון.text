ניל דה-גראס טייסון (באנגלית: Neil deGrasse Tyson; נולד ב-5 באוקטובר 1958 בניו יורק) הוא אסטרופיזיקאי ואסטרונום אמריקאי, ומנהלו של פלנטריום היידן במוזיאון האמריקאי לתולדות הטבע, בו הקים את המחלקה לאסטרופיזיקה ב-1997.


== ביוגרפיה ==
טייסון למד באוניברסיטת הרווארד, באוניברסיטת טקסס באוסטין ובאוניברסיטת קולומביה. בין השנים 1991 ל-1994 הוא עסק במחקר פוסט-דוקטורט באוניברסיטת פרינסטון.
בין השנים 1995 ל-2005, כתב טייסון מאמרים בנושאי היקום עבור מגזין Nature History האמריקאי, שחלקם פורסמו מאוחר יותר בספריו "מוות מחור שחור" ו"אסטרופיזיקה למי שאין לו זמן". במהלך אותה תקופה, כתב טור חודשי במגזין Star Date, וענה על שאלות בנושאי היקום תחת השם "מרלין". טייסון שירת בוועדה הממשלית של ארצות הברית ב-2001 שעסקה בעתידה של תעשיית התעופה והחלל האמריקאית, ובוועדת "הירח, מארס, ומעבר" בשנת 2004. הוא זכה במדליית שירות יוצא דופן של נאס"א במהלך אותה שנה.
נוסף למחקרו האקדמי הוא ידוע בכך שהוביל את ההחלטה להחריג את כוכב הלכת פלוטו ככוכב לכת ולהגדירו מחדש ככוכב לכת ננסי. טייסון מתראיין רבות בגופי תקשורת ואף מנחה את תוכנית רדיו אינטרנטית שבועית הנקראת StarTalk.


== הופעות במדיה ==
בשנת 2014 הנחה את הסדרה הדוקומנטרית המדעית "קוסמוס: מסע לחלל", שהייתה הגרסה המחודשת לסדרת המדע "קוסמוס" שנוצרה במקור על ידי קרל סייגן בשנת 1980, ושודרה ברשת פוקס בארצות הברית ובנשיונל ג'יאוגרפיק בשאר העולם. הוא הנחה גם את סדרת ההמשך "קוסמוס: עולמות אפשריים" שעלתה לאוויר ב־9 במרץ 2020.


=== משחק ===
טייסון הופיע בטלוויזיה ובקולנוע גם כשחקן ומדבב, פעמים רבות בתפקיד עצמו.
בשנת 2010 הופיע בקומדיית המצבים "המפץ הגדול" בתפקיד עצמו, והתנצל בפני שלדון קופר על חלקו בהגדרת פלוטו מחדש ככוכב לכת ננסי. ב-2018 הוא הופיע שנית בקומדיה וניהל ויכוח בטוויטר עם ראג'ש קוטרפאלי.
בשנת 2015 הופיע בקומדיית המצבים "ברוקלין תשע-תשע" בתפקיד עצמו, הכין את ג'ינה לקראת מבחן באסטרונומיה והתגלה שהוא חבר באותו מכון כושר כמו טרי.
בשנת 2016 דיבב דמות של סמור המבוסס עליו בסרט האנימציה "עידן הקרח: מסלול התנגשות" בסדרת סרטי "עידן הקרח".


== קישורים חיצוניים ==

 אתר האינטרנט הרשמי של ניל דה-גראס טייסון (באנגלית) ניל דה-גראס טייסון, ברשת החברתית פייסבוק
 ניל דה-גראס טייסון, ברשת החברתית טוויטר
 ניל דה-גראס טייסון, ברשת החברתית Goodreads
ניל דה-גראס טייסון, באתר פרויקט הגנאלוגיה במתמטיקה
 ניל דה-גראס טייסון, במסד הנתונים הקולנועיים IMDb (באנגלית)
אהוד אמיר, ‏ניל דה-גראס טייסון, מגיש הסדרה קוסמוס: "אילו סייגן היה חי, הוא היה מופתע יותר מכל מהעובדה שעדיין עלינו לטעון שלמדע יש חשיבות עבור החברה.", באתר "הידען", 13 במרץ 2014
ניל דה-גראס טייסון,  איך לגדל ילדים חכמים יותר, סרטון  באתר יוטיוב (הרצאה עם כתוביות בעברית)
ניל דה-גראס טייסון, באתר אנציקלופדיה בריטניקה (באנגלית)


== הערות שוליים ==