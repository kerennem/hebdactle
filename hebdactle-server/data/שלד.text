שלד הוא אוסף מסודר של עצמות שנמצאות בבעלי חיים השייכים למערכת המיתרניים. השלד מאפשר את גדילת הגוף בעזרת התארכות העצמות והחלפת הסחוס בעצם. התהליך בו הופך הסחוס לעצם נקרא "התגרמות" או גם "הסתיידות" (מלשון סידן). לרוב, תהליך הגדילה מסתיים כשכל הסחוס הפנוי הופך לעצם, מעט אחרי הבגרות המינית של הפרט. השלד נועד לתמוך באיברים הפנימיים ולהגן עליהם. הוא מאפשר לבעלי החיים תנועות חדות שלא אפשריות בלעדיו.
עצמות השלד מחוברות זו לזו במפרקים בעזרת רצועות, סחוס ורקמת חיבור. לעיתים, המפרק כולל יותר משתי עצמות. חלק מהמפרקים נועדו לאפשר תנועה קלה של העצמות כגון מפרק הכתף שמאפשר תנועה בשלושה כיוונים (ימין - שמאל, למעלה - למטה וסיבוב) וחלקן נועדו לאפשר תנועה מוגבלת יותר כמו המפרק המרוחק של האגודל שמאפשר רק תנועה אחת - כיפוף האגודל למטה ולמעלה. סוג שלישי של מפרקים אינם מאפשרים תנועה כלל - כמו בגולגולת.
בהשאלה המונח מתאר את החלק הקשיח של דברים שונים או של בעלי חיים חסרי עמוד שדרה כגון: שלד חיצוני, שלד קונכייה או שלד בניין.


== מערכת השלד ==
מערכת השלד הנקראת לעיתים גם "המערכת המבנית" היא המערכת בגוף החולייתנים (בעלי חוליות) הכוללת את השלד, על עצמותיו ומפרקיו.


=== תפקידי מערכת השלד ===
יציבות: תמיכה מבנית לרקמות הגוף הרכות
הגנה על איברים פנימיים מפני חבלה
מאחז לשרירים
עזרה בתנועתיות
שמירה על הומאוסטזיס של משק הסידן ומשק הזרחן
ייצור תאי דם (מח עצם אדום)
אחסון שומנים (מח עצם צהוב)
גדילה


== שלד האדם ==
בגוף האדם הבוגר יש 206 עצמות, אם כי הוא נולד עם 270 עצמות. ההפרש נוצר בגלל הצורך לאפשר את התארכות הגוף. תינוק נולד עם עצמות קטנות המחוברות ברקמת חיבור גמישה. עם גדילת האיברים המתאימים, רקמת החיבור נעלמת ועצמות קטנות מתחברות לעצמות גדולות יותר.
רקמת העצם היא המרכיב העיקרי של השלד. היא נותנת לגוף את הצורה שלו. רקמת העצם מורכבת מתאי עצם, חומר בין-תאי ומינרלים.


=== מבנה שלד האדם ===
שלד האדם מורכב משני חלקים:
1. שלד צירי-Axial skeleton: גולגולת, עמוד השדרה, צלעות ועצם החזה.
2. שלד תוספי-Appendicular skeleton (נקרא גם "שלד גפיים"): גפיים עליונות, גפיים תחתונות, חגורת כתפיים, חגורת אגן, עצמות הפנים. יש שמשייכים את האגן לשלד הצירי הואיל ועצם העצה ועצם העוקץ (עצם הזנב) שבעמוד השדרה מהוות את הקיר האחורי בטבעת האגן.
הגו בנוי סביב ציר אנכי חלול הנקרא "עמוד השדרה". עמוד השדרה בנוי מעצמות הנקראות "חוליות". בתוך עמוד השדרה עובר חוט השדרה. למעלה מתחברת אליו הגולגולת בעזרת החוליה הראשונה (C1) שנקראת "אטלס".
מהשלד הצירי יוצאות הגפיים העליונות והתחתונות. הגפיים העליונות קצרות וחלשות יותר. הן מסתיימות בכף היד שבעזרתה יכול האדם לבצע פעולות שונות. הגפיים התחתונות מסתיימות בכפות הרגליים.
ניתן למנות את 206 עצמות השלד בדרך הבאה:

32 בכל גפה עליונה (סך הכל 64 בשתי הגפיים העליונות)
31 בכל גפה תחתונה (סך הכל 62 בשתי הגפיים התחתונות)
29 בגולגולת
26 בעמוד השדרה (אשר חלקן הן איחוי של מספר חוליות)
25 בבית החזה


== שלדים בתרבות ==

שלד, לרבות השלד האנושי מסמל רבות את המוות. ניתן לראות שלדים וגולגולות אנושיות באומנות לאורך השנים. ממנטו מורי לדוגמה היא סוגה של יצירות אמנות שמטרתן להזכיר לבני האדם כי סופם למות והיא מכילה רבות אלמנטים חזותיים של שלדים אנושיים. האנשה של המוות מקובלת היא שלד אנושי עם חרמש בידו. שלד מהלך הוא אל-מת המופיע רבות בסיפורי אימה ובמשחקי מחשב.


== ראו גם ==
רשימת עצמות ומפרקים בגוף האדם


== קישורים חיצוניים ==
שלד, באתר אנציקלופדיה בריטניקה (באנגלית)


== הערות שוליים ==