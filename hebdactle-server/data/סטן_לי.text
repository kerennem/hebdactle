סטן לי (באנגלית: Stan Lee;‏ 28 בדצמבר 1922 – 12 בנובמבר 2018) היה כותב וקומיקסאי יהודי-אמריקאי. שימש כיושב-ראש חברת מארוול קומיקס. בין סדרות הקומיקס המוכרות שפיתח ניתן למצוא את קפטן אמריקה, ספיידרמן, איירון מן, אקס-מן, הענק הירוק, דרדוויל, ארבעת המופלאים ותור. סטן לי נחשב לאחד מיוצרי הקומיקס הידועים והמשפיעים ביותר, ולמי שהפך את חברת מארוול לאימפריה כלכלית ובידורית.
לי שיתף פעולה עם מספר אמנים נוספים בהם ג'ק קירבי וסטיב דיטקו בפיתוח הדמויות של מארוול. בהמשך הוא הוביל את הצמיחה של מארוול קומיקס מחטיבת בת קטנה של הוצאת ספרים לתאגיד מולטימדיה ענק. ישנה סדרה מוגבלת של חוברות קומיקס בהוצאת מארוול בשם "Stan Lee Meets Superheroes" ("סטן לי פוגש גיבורי-על") אשר בכל חוברת המשתייכת אליה פוגש סטן לי דמות פרי עטו. בנוסף לכך הוא הופיע בסרטים המבוססים על ספרי קומיקס פרי עטו.


== ביוגרפיה ==


=== נעוריו ותחילת הקריירה ===
סטן לי נולד בשם סטנלי מרטין ליבר (Stanley Martin Lieber) בעיר ניו יורק שבמדינת ניו יורק למשפחה יהודית ממוצא רומני. בגיל העשרה, החל לעבוד אצל המוציא לאור ג'ורג' גודמן, שהיה נשוי לבת דודו של לי, בחטיבת "Timely Comics", שמאוחר יותר התפתחה למארוול קומיקס. עבודתו הראשונה של לי הייתה עמוד השלמת טקסט תחת שם העט "סטן לי" בחוברת קומיקס של קפטן אמריקה בשנת 1941. זמן קצר לאחר מכן הוא עלה מדרגת סופר משלים לכותב בזכות עצמו, והפך לעורך הצעיר ביותר בתחום בגיל 17.

בתקופת מלחמת העולם השנייה התגייס לי לצבא האמריקני ושירת בחיל הקשר. במסגרת שירותו ככתב מדריכים, התאמן בכתיבת סלוגנים, יצירת סרטים ובציור קריקטורות. הגדרת תפקידו הצבאי הייתה "מחזאי".
לאחר מלחמת העולם השנייה חזר לי לעבודתו במארוול קומיקס. באותה תקופה, קמפיין צניעות בהנהגת הדוקטור פרדריק ורתהם והסנטור אסטס קפאובר  האשימו את חברות הקומיקס בהשחתת הקוראים הצעירים עם תמונות אלימות בעלות גוון מיני. חברות הקומיקס הגיבו לנושא בהצבת סדרת חוקים פנימיים קפדניים, ומאוחר יותר אימצו לעצמן קוד אתי מחמיר.
במהלך שנות ה-50 נשאר לי בחברת מארוול שנקראה גם טיימלי ואטלס, וכתב סוגיי חוברות קומיקס מגוונות. עד סוף העשור, מאס לי בקריירה שלו ושקל לעזוב את התחום.


=== מהפכת מארוול ===
בסוף שנות ה-50 חברת DC קומיקס החייתה את סוגת גיבורי העל וזכתה להצלחה ניכרת עם הקומיקס ליגת הצדק של אמריקה. בתגובה, מרטין גודמן, המוציא לאור של חברת מארוול, הציב ללי משימה ליצור קבוצת גיבורי על חדשה. אשתו של לי הפצירה בו להתנסות וליצור את מה שהוא רוצה, כאשר הדבר הגרוע ביותר שיקרה, לפי דברי אשתו, היא שהוא יפוטר. הוא פעל בהתאם לעצתה והקריירה שלו השתנתה לחלוטין כאשר עלה במוחו רעיון למשפחת גיבורי העל "ארבעת המופלאים".

לי נתן לגיבורי העל אישיות לא מושלמת וקרובה יותר למציאות. היה זה שינוי משמעותי מגיבורי העל האידיאליים שנכתבו עד אותה תקופה לילדים לפני גיל ההתבגרות. לגיבורים שלו היו מצבי רוח רעים, התקפי מלנכוליה, הם היו קנאים, חמדנים וכו'. הם התקוטטו אחד עם השני, דאגו לתשלומי חשבונות וניסו להרשים את החברים שלהם, ואפילו לקו מדי פעם במחלות. לפני כן, גיבורי על היו חסרי בעיות. קבוצת הסופר גיבורים, אותה הפיק לי יחד עם המאייר ג'ק קירבי, שבתה את דמיונם של מתבגרים ומבוגרים כאחד מדור הבייבי-בומרס שלאחר מלחמת העולם השנייה.
הפופולריות המיידית של החוברות הובילה את לי והמאיירים של מארוול להפיק שורה של כותרים חדשים. לי יצר את הענק הירוק, איירון מן, ת'ור והאקס-מן. יחד עם קירבי יצר את דרדוויל, עם ביל אוורט ואת דוקטור סטריינג'. כמו כן יצר עם סטיב דיטקו את הדמות המצליחה ביותר של מארוול ספיידרמן.
במהלך שנות ה-60 לי תיסרט, הנחה אומנותית וערך את רוב הסדרות של מארוול. בנוסף לכך, ערך את עמודי המכתבים, כתב טור חודשי ואינספור דפי פרסום לחברה. על מנת לעמוד בעומס השתמש לי בשיטה בה השתמשו בעבר חברות קומיקס שונות, בזכות הצלחתו עם אותה שיטה, היא ידועה כיום בשם "שיטת מארוול" או "סגנון מארוול" ליצירת חוברות קומיקס. לי נהג לחלוק רעיונות עלילתיים עם המאייר ואז להכין תקציר במקום לכתוב תסריט מלא. בהסתמך על התקציר, המאייר ממלא את מספר העמודים הרצוי על ידי ציור העלילה מרצועה לרצועה. לאחר שהגיש המאייר את העמודים המצוירים בעיפרון, כתב לי את בלוני המלל והכותרות, ולאחר מכן השגיח על האיות והצביעה.
בגלל השיטה, חלוקת הקרדיט היצירתי בחוברות הקומיקס של לי עדיין שנויה במחלוקת, בייחוד בחוברות שאוירו על ידי קירבי ודיטקו. אף על פי שלי תמיד שיבח את המאיירים האלו, ישנם אנשים הטוענים כי תרומתם ליצירה גדולה מהקרדיט שניתן להם. המחלוקת עם דיטקו על ספיידרמן הגיעה לפעמים לדרגות חריפות במיוחד.
בשנת 1971 שינה לי באופן לא מכוון את הקוד שהיה נהוג בתעשייה. מחלקת הבריאות ושירותי האנוש של ארצות הברית פנתה ללי בבקשה לכתוב סיפור על הסכנות שבלקיחת סמים ולי כתב סיפור בו חברו הטוב ביותר של ספיידרמן מתמכר לכדורים. הסיפור אמור היה להתפרסם בחוברת "Amazing Spider-Man" מספר 96, אך רשות האתיקה של הקומיקס מנעה את פרסומו משום שהציג שימוש בסמים (ההקשר של הסיפור לא נחשב לרלוונטי). עם הסכמת המוציא לאור, מארוול הוציאו את הקומיקס ללא אישורה של הרשות. חוברת הקומיקס נמכרה בכמויות משביעות רצון ומארוול זכתה לשבחים על מודעותה החברתית. רשות האתיקה של הקומיקס השתכנעה בעקבות המקרה והגמישה מעט את החוק במקרה של הצגת סמים באור שלילי ומספר חוקים נוספים.


=== קריירה מאוחרת ===
עם השנים שחלפו הפך לי לדמות מפתח בחברת מארוול. הוא הופיע במפגשי קומיקס ברחבי המדינה, הרצה והשתתף בדיונים. בשנת 1981 עבר לי לקליפורניה על מנת לפתח את מארוול בתחום הקולנוע והטלוויזיה.
בשנת 1985 הצליח הבמאי והמפיק הישראלי מנחם גולן, באמצעות חברת קנון גרופ שבה החזיק, לשכנע את סטן לי למכור לו את הזכויות להפקת סרטים למספר דמויות של חברת "מארוול", ביניהם "ספיידרמן". חברת קנון קרסה לאחר מספר שנים, לפני שהספיקה להפיק את הסרטים. אחר כך התחולל מאבק משפטי ממושך על הזכויות וב-1991 פשטה חברת "מארוול" את הרגל והמיליארדרים היהודים רונלד פרלמן וקרל אייקן רכשו אותה.
בשנת 1996, עת עמדה חברת "מארוול" שוב על סף פשיטת רגל, והמפיק הישראלי אבי ארד עם שותפו הישראלי-אמריקאי יצחק פרלמוטר, אחד הבעלים של רשת הצעצועים "Toy Biz" (לימים Marvel Toys), הצליחו להשיג את השליטה על החברה ולרכוש עבור רשת הצעצועים "Toy Biz" את הזכות הבלעדית לייצר את הצעצועים של ספיידרמן ושאר גיבורי מארוול. רק לקראת סוף שנות ה-90 הצליח "מארוול" להתחיל להפיק שוב סרטים המבוססים על הדמויות שלה. בשנת 2002 תבע סטן לי את ארד ופרלמן על תשלומי תמלוגים שלא שולמו לו.
בשנת 1998, הקים חברת הפקות חדשה "סטן לי מדיה", אך היא פשטה את הרגל ב-2002, והיא נקלע שוב לסדרה של סכסוכים משפטיים.
הוא הפיק בפועל והופיע בהופעות קמע בעיבודים קולנועיים עכשוויים של מארוול: כלקוח בדוכן נקניקיות בסצנה שבה סנטור קלי יוצא אל החוף באקס מן, כאיש מכירות בפסטיבל בסרט ספיידרמן, חוצה את הכביש עם עיתון בסרט דרדוויל, הספרן של בית הספר בסרט "ספיידרמן המופלא", כשכן של ג'ין גריי שמשקה את גינתו באקס מן 3, די-ג'יי בסרט דדפול, כאיש אבטחה העוזב את הבניין בסרט "הענק" וכעובר אורח המציל נערה בספיידרמן 2. בסרט ארבעת המופלאים הוא הופיע לראשונה בתפקיד הכולל דיבור, כדמות בשם וילי לאמפקין, הדוור של הדמויות הראשיות. בסרט הנוקמים בתפקיד עצמו בתוך סרטון לקראת סוף הסרט. התפקיד כלל קטע דיבור קצר.

לי הופיע גם בסרטו של קווין סמית', "עכברי הקניון". הוא הקליט ריאיון עם סמית' והופיע בתפקיד עצמו בשני פרקים בסדרה משפחת סימפסון. כמו כן, הוא דובב דמות בסדרת האנימציה "ספיידרמן" שהופקה על ידי MTV בשנת 2003. בשנת 2008 הופיע לי בסרט "איירון מן" בתפקיד אורח כיו הפנר במסיבה.
בתקופה בה פרץ האינטרנט לתודעת הציבור, לי אישר את השימוש בשמו לאתר בשם StanLee.Net. האתר ניסה לשלב בין אנימציית אינטרנט לרצועות קומיקס מסורתיות, אך נקלע לבעיות שנבעו מניהול לקוי.
בעשור הראשון של המאה ה-21 עבד לי לראשונה בשיתוף עם DC קומיקס שהשיקו את הסדרה "Just Imagine..." (רק תדמיינו). הפעם לי "הציג מחדש" מספר גיבורי-על של יקום DC, ביניהם סופרמן, באטמן, וונדר וומן, גרין לנטרן והפלאש.
לי יצר את סדרת האנימציה "סטריפרלה" עבור Spike TV, ובשנת 2004 הכריז על תוכנית שיתוף פעולה עם יו הפנר

בשנת 2003 היה שותף לכתיבת התסריט לסרט "הענק".
באוגוסט 2004 השיק לי את "קומיקס יום ראשון מאת סטן לי" באתר Komicwerks.com, בו מנויים חודשיים יכולים לקרוא קומיקס חדש ומעודכן כל יום ראשון.
בסוף יולי 2006 הציג לי לעולם את תוכנית המציאות "מי רוצה להיות גיבור על". בסדרה זו מתמודדים 11 אנשים מחופשים לדמויות גיבורי על שהמציאו. הפרס בתוכנית הוא ספר קומיקס שיתבסס על דמותם וייכתב על ידי לי וסרט טלוויזיה בהשתתפותם. העונה השנייה של הסדרה התחילה את שידורה ב-26 ביולי 2007.
בשנת 2010 הודיעו סטן לי ורשת MTV כי ישתפו פעולה בהפקת סדרת קומיקס חדש בשם "The Seekers". אך הפרויקט לא יצאה לפועל לבסוף. באותה שנה גם הודיע כי ישלב את עצמו בספר קומיקס חדש פרי עטו.
באפריל 2018 הגיש תביעה נגד מי שהיה המנהל העסקי שלו, ג'רי אוליברז, ובה הוא מאשים אותו במעשי הונאה ומרמה, שגניבת דמו לצורך בצע כסף היא רק אחת מהם.
לי נפטר ב-12 בנובמבר 2018, בגיל 95, בבית החולים סדרס-סיני שבלוס אנג'לס, קליפורניה. לאחר מותו משפחתו האשימה את מנהלו לשעבר, קייה מורגן, כי התעלל בו לפני מותו. משפחתו של לי גם טענה כי גנב ממייסד מארוול חמישה מיליון דולר, גרם לו "נזק פיזי ורגשי" ופעל לבודד אותו ממשפחתו.
בשנת 2021 יצאה לאור הביוגרפיה של לי "True Believer: The Rise and Fall of Stan Lee, Crown".


== פיתוח יקום קולנועי חדש ==
ב-1 בדצמבר 2021 נמסר על פיתוח יקום קולנועי חדש שיתבסס על שני כותרים מאת סטן לי: האחד – "Sawbones" (כינוי סלנג לרופא מנתח; בתרגום חופשי: "מנסר עצמות"), שבמרכזו אלכס קובין, ילד בן 12 הקורא ספר קומיקס מסתורי, מועבר אל תוך הספר, ומוצא את עצמו במתקן כליאה לצעירים, אליו פולשים כוחות דמוניים בהנהגת ישות רצחנית הטורפת את הכלואים. השני – "Carnival of Killers" (מילולית: "קרנבל הרוצחים"), שבמרכזו ילדה בעלת יכולות על-חושיות, אשר בעיצומן של סערות אגן האבק בשנות ה-30 של המאה ה-20, חשה שהקרנבל הנודד שבו היא ואמה מצאו מקלט, מהווה מוקד לפלישת חוצנים. לפרויקט שותפות החברות "Bazelevs" של טימור בקממבטוב, "ZQ Entertainment" של ארא קשישיאן, ו-"POW! Entertainment" , שלי היה שותף להקמתה בשנת 2001.


== גאווה יהודית ופוליטיקה ==
לי התגאה במוצאו היהודי, מה שנרמז מספר פעמים ביצירותיו שיצר יחד עם שותפו היהודי ג'ק קירבי. לדוגמה: השער של הקומיקס הראשון של קפטן אמריקה בו הוא נראה מכה את אדולף היטלר. כמו כן לגיבורי העל בקומיקסים ישנה זהות שנייה כדי שלא יעלו עליהם (בדומה ליהודים ששינו את שמותיהם על מנת לא לחוות אנטישמיות). וכמובן הרמז הכי גדול ליהודים שיש הוא האקס-מן, גזע שלם שסובל מאפליה ושנאה (נשלח למחנות ריכוז במספר קומיקסים בדומה לתוכנית הפתרון הסופי) וצריך להסתיר את מי שהוא באמת כדי להימנע מלינץ' או מיחס מפלה. בהמשך הפכה הסדרה למטאפורה גם להומוסקסואליות ולגזענות באופן כללי. הדמות המוכרת ביותר באקס מן, מגנטו היא דמות שהיהדות שלה הוא חלק מרכזי בסיפור שלה (הדמות הייתה גם מטאפורה לרב מאיר כהנא אותו הגדיר לי כדמות גאווה יהודית) והוא ניצול שואה. נטען כי גם בן גרים מארבעת המופלאים יהודי, כאשר הוא קורא שמע ישראל כאשר הוא סבור כי אחד ממכריו נפטר, ונושא בקביעות בכיסו שרשרת ועליה מגן דוד. סברה, היא גיבורת על ישראלית-יהודית שבנה נרצח בפיגוע והיא עובדת עבור המוסד על מנת להביא את רוצחי בנה לדין יחד עם האקס מן.


== הופעות במדיה ==
סטן לי נהג להופיע בהופעות קמע ברבים מסרטי מארוול ובפרט בכל סרטי היקום הקולנועי של מארוול. בנוסף הוא הופיע במספר סרטים בתפקיד עצמו.


== קישורים חיצוניים ==
סטן לי, באתר אנציקלופדיה בריטניקה (באנגלית) אתר האינטרנט הרשמי של סטן לי (באנגלית) סטן לי, ברשת החברתית פייסבוק
 סטן לי, ברשת החברתית טוויטר
 סטן לי, ברשת החברתית אינסטגרם
 סטן לי, ברשת החברתית Goodreads
 סטן לי, במסד הנתונים הקולנועיים IMDb (באנגלית)
סטן לי, באתר "אידיבי", מאגר הידע העברי לקולנוע ישראלי ועולמי
 סטן לי, באתר AllMovie (באנגלית)
 סטן לי, באתר Rotten Tomatoes (באנגלית)
סטן לי, באתר Box Office Mojo (באנגלית)
סטן לי, באתר Metacritic (באנגלית)
 "סטן לי", במסד הנתונים הקולנועיים Kinopoisk.ru (ברוסית)
 סטן לי, באתר iTunes  (באנגלית)
 סטן לי, באתר Last.fm (באנגלית)
 סטן לי, באתר MusicBrainz (באנגלית)
 סטן לי, באתר Discogs (באנגלית)
 סטן לי, באתר Songkick (באנגלית)
סטן לי, באתר Genius
יוני זאבו, סטן לי: "אני כבר לא קורא קומיקס", באתר ynet, 16 במרץ 2012בעקבות מותו:

ענק הקומיקס סטן לי ("ספיידרמן", "אקס-מן") הלך לעולמו, באתר וואלה!‏, 12 בנובמבר 2018
נתנאל שלומוביץ, פרידה מסטן לי – האיש שברא יקום, לטוב ולרע, באתר הארץ, 13 בנובמבר 2018
אורי פינק, תודה על הכל, סטן לי. היית שחצן, מהפכן וגיבור ילדותי, באתר הארץ, 13 בנובמבר 2018
אמיר בוגן, סטן לי: גיבור על בפני עצמו, באתר ynet, 13 בנובמבר 2018
 "שלום לך גיבור על": פרידה מסטן לי, בערוץ היוטיוב של כאן 11
 יונתן גת, דוד גורביץ' ודן ערב, סטן לי: המפצח הגדול של מרכיבי גיבור העל, פודקאסט של תוכנית הרדיו "גיבור תרבות" של "כאן", 25 במרץ 2020
אודם אשור, בצל המלחמה: כשסטן לי וד"ר סוס נלחמו בפשיזם, "הספרנים": בלוג הספרייה הלאומית, 02.03.2022
מידע על סטן לי בקטלוג "מרחב" של הספרייה הלאומית
סטן לי, באתר "Find a Grave" (באנגלית)


== הערות שוליים ==