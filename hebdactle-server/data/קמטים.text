קמטים הם קפלים בעור. לרוב כתוצאה מהזדקנות: עם השנים, העור האנושי משתנה ומפסיק להיות מתוח. הקמטים נגרמים עקב פגיעה מצטברת בסיבי הקולגן והסיבים האלסטיים בדרמיס בעקבות חשיפת יתר לשמש וההשפעות המצטברות של כוח המשיכה ותנועות שרירי הפנים.
סוג אחר של קמטים הם קמטים זמניים הנוצרים בעור כתוצאה ממגע עם מים. הקמטים מתחלקים לקמטי הבעה (הקמטים בפנים בצידי האף, במצח ובין הגבות) ולקמטים קטנים יותר הקיימים בעיקר באזורים החשופים לשמש. קמטים מעידים על עור לא בריא. בחלקים נרחבים של התרבות המערבית, הקמטים גם נחשבים ליפים פחות.


== מניעה וטיפול ==
ישנם אנשים המנסים, מהסיבות שהוזכרו לעיל, למנוע קמטים או להפחית אותם. מניעת קמטים נעשית על ידי בגדים ארוכים, כובע, קרם לחות, קרם אנטי-אייג'ינג, וקרם הגנה לעור המונעים חשיפה ונזקי קרינה מהשמש.


=== באופן מלאכותי ===
ניתן גם להזריק לעור בוטולינום טוקסין. הבוטולינום טוקסין הוא חומר שנכנס לשימוש ברפואה בשנות ה־70, בעיקר לתיקון מצבים של עין עצלה או פזילה. הוא יעיל במיוחד לקמטי הבעה. הבוטולינום טוקסין הוא רעלן היכול בכמויות קטנות להרפות פעילות של שרירי הבעה הפועלים פעילות יתר ועל ידי כך להפחית או להעלים קמטים מסוימים לתקופה של 4-5 חודשים. התכשיר הידוע ביותר מסוג זה מכונה "בוטוקס" ומיוצר על ידי חברת אלרגן.
לא ניתן להשתמש בטיפולי בוטוקס להפחתת קמטים סטטיים אשר לא מושפעים מתנועות שרירי הפנים או לקמטים מאוד עדינים שקשורים למבנה העור.
שיטה נוספת להפחתת מראה הקמטים היא הזרקת חומר מילוי מתחת לקמט. טיפול זה מתאים לכל קמט ולא רק לקמטי הבעה כמו הבוטוקס.
קיימים מספר רב של חומרי מילוי הנבדלים אחד מהשני בצמיגות, משך הזמן שהם נותרים יעילים בעור, והסיכונים הכרוכים בהם. חומרים שנשארים בעור לתמיד כמו סיליקון עלולים לגרום לתופעות לוואי קבועות ולכן כמעט ואינם בשימוש. ככלל מעדיפים היום שימוש בחומרים שנספגים בעור ולכן בטוחים יותר לשימוש. 
רוב זריקות חומרי המילוי שנמצאות בשימוש כיום מורכבות מחומצה היאלורונית. חומצה זו קיימת באופן טבעי בגופינו ומהווה חלק מרמות החיבור בעור ובפרקים. לשימוש בהזרקה היא מסונתזת במעבדה בשיטות של הנדסה גנטית. החומר מגיע בדרך כלל כג'ל שקוף. ישנם מספר סוגים שההבדל ביניהם הוא גודל חלקיקי הג'ל. חלקיקים גדולים יותר מתאימים להזרקה עמוקה לקמטים גדולים ואילו תכשירים עם חלקיקים קטנים יותר מתאימים להזרקה לקמטים קטנים יותר. 
משך ההזרקה הוא כ־30 דקות. 
כאשר מזריקים חומר מילוי לשפתיים מקובל לאלחש בהזרקה מקומית של לידוקאין (כמו זריקה אצל רופא שיניים). בשאר מקומות ההזרקה בפנים מספיקה מריחה של קרם מאלחש כ־40 דקות לפני הטיפול. התוצאות מחזיקות מעמד בין 6 ל־12 חודשים לפי סוג החומר המוזרק.


== קמטים כתוצאה ממגע עם מים ==
הרטבה ממושכת של גוף אנושי גורמת להופעת קמטים זמניים. מחקר שהתפרסם בשנת 2001 מעלה השערה כי קמטים בכפות הידיים ובכפות הרגלים, הנוצרים ממגע עם מים, נועדו לשפר את אחיזת השטח של הכפות בסביבה מימית. המחקר מראה כי המבנה של הקמטים מותאם לשיפור האחיזה, וכמו כן הוא מראה כי מחקרים שנערכו בשנות ה-30, מצביעים על כך שהקמטים לא נוצרים כאשר יש פגיעה עצבית באזור.


== קישורים חיצוניים ==


== הערות שוליים ==