חצי האי המלאי (מלאית Semenanjung Tanah Melayu; בתאית: คาบสมุทรมลายู) הוא חצי אי בדרום-מזרח אסיה. חצי האי ידוע גם בכינוי קרה (Kra) על שם מצר היבשה המקשר בינו לבין יבשת אסיה, והמגיע בנקודה הצרה ביותר שלו לרוחב של 45 ק"מ. רוחבו המקסימלי של חצי האי מגיע ל-330 ק"מ ואורכו 1,555 ק"מ, מקו הרוחב 1° צפון עד רוחב 14° צפון. סך שטחו של חצי האי הוא כ-190,000 קמ"ר. את חצי האי המלאי מקיפים מפרץ תאילנד (בעבר מפרץ סיאם) וים סין הדרומי ממזרח, מצר ג'והור ומצר סינגפור מדרום, וכן מצר מלאקה וים אנדמן ממערב. 
תאילנד ומיאנמר תופסות את חלקו הצפוני והמרכזי של חצי האי, ואילו מלזיה המערבית שוכנת בחלקו הדרומי. בשנת 2004 נפגעו חופיו המערביים של חצי האי כתוצאה מרעידת האדמה באוקיינוס ההודי וגל הצונאמי שהכה בחופיו בעקבותיה. עם זאת, האי סומטרה סוכך על חלקו הדרומי של חצי האי המלאי, ועיקר הנזק נגרם בחופי תאילנד שבמרכזו. 


== קישורים חיצוניים ==

חצי האי המלאי, באתר אנציקלופדיה בריטניקה (באנגלית)