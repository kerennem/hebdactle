קרן אפריקה (נקראת גם צפון-מזרח אפריקה או חצי האי הסומלי, בערבית: القرن الأفريقي) היא חצי אי במזרח אפריקה באורך של מאות קילומטרים שנכנס לים הערבי, ויוצר, יחד עם דרום חצי האי ערב, את מפרץ עדן. קצה חצי האי הוא הנקודה המזרחית ביותר באפריקה.
השם "קרן אפריקה" משמש גם לציון אזור גדול יותר, המכיל את המדינות ג'יבוטי, סומליה (הכוללת בתוכה את המדינה האוטונומית פונטלנד), אריתריאה ואתיופיה וכן את סומלילנד, ישות מדינית המתפקדת דה פקטו כמדינה ריבונית. בהגדרה זו מכסה קרן אפריקה שטח של כ-2,000,000 קמ"ר ומאכלסת כ-115 מיליון בני אדם.
הגדרות רחבות עוד יותר כוללות גם חלקים מסודאן, דרום סודאן, קניה ואוגנדה.קרן אפריקה נמצאת במרחק שווה מקו המשווה ומחוג הסרטן. השטח כולל בעיקר רכסי הרים שנוצרו מדחיקה בעת היווצרות הבקע הסורי-אפריקני עם פסגות גבוהות בהרי סמן. הקרחונים שהיו בהרים נמסו בתקופת ההולוקן והשאירו אחריהם ערוצים הניתנים לעיבוד חקלאי.


== גאוגרפיה ואקלים ==
אזור קרן אפריקה נמצא כמעט במרחק שווה בין קו המשווה וחוג הסרטן. רוב האזור הוא הררי, מהרים שהתרוממו במהלך היווצרות הבקע הסורי-אפריקני, המהווה את קו הגבול שבין שני לוחות טקטוניים, הערבי והאפריקני. הפסגות הגבוהות בקרן אפריקה נמצאות בהרי סמן, רכס הרים בצפון-מערב אתיופיה.
בעידן הקדמון כיסו קרחוני ענק את הרי סמן והרי בלה, אולם אלה נמסו בתחילת תקופת הולוקן. ההרים יורדים במדרון תלול ענק אל הים האדום ובשיפוע מתון יותר אל האוקיינוס ההודי.
אזורי השפלה של קרן אפריקה שחונים בדרך כלל, למרות קרבתם לקו המשווה. גשמים כמעט ואינם יורדים באזור זה בגלל משטר הרוחות. רוחות מערביות, הן שמביאות את גשמי המונסון העונתיים היורדים בסאהל ובסודאן, רוחות אלה מאבדות את לחותן עד שהן מגיעות לג'יבוטי ולסומליה וכתוצאה מכך רוב אזור קרן אפריקה מקבל כמויות משקעים קטנות בעונת המונסון. הקצה המערבי של קרן אפריקה, במערב ומרכז אתיופיה וכך בקצה הדרומי ביותר של אריתריאה, יש כמויות גשמי מונסון משמעותיות.
הרי אתיופיה, באזורים רבים כמות המשקעים עולה על 2,000 מ"מ בשנה, ואפילו בעיר אסמרה כמות המשקעים השנתית הממוצעת היא כ-570 מ"מ. משקעים אלה הם המקור היחיד למים באזורים רבים מחוץ לתחומי אתיופיה, העיקרי שבהם הוא מצרים.
בחורף מנשבות באזור רוחות סחר צפון-מזרחיות שאינן מביאות לקרן אפריקה משקעים, להוציא את אזור הרי צפון סומליה, שם גשמים היורדים בשלהי הסתיו מסתכמים לעיתים ב-500 מ"מ. על החוף המזרחי קיימת תופעת עליית מי העומק המצטרפת לרוחות הנושבות במקביל לקו החוף, שתי התופעות גורמות לכמות משקעים שנתית נמוכה של כ-50 מ"מ.
הטמפרטורות הנמדדות על חוף הים האדום הן לעיתים הגבוהות בעולם, ממוצע של 41 מעלות בחודש יולי ו-32 מעלות בינואר. על החוף המזרחי הטמפרטורות קצת נמוכות יותר בגלל תופעת עליית מי העומק. ככל שעולים להרים הטמפרטורות יורדות ובעיר אסמרה תופעת קרה איננה נדירה בלילות חורף בהירים. בהרי סמן הטמפרטורות עשויות לרדת עד מינוס 10 מעלות בלילות בהירים.


== דמוגרפיה ==
העמים היושבים בקרן אפריקה חולקים אף בתרבותם ובשפתם. קיימות מספר שפות אפרו-אסיאתיות הנפוצות באזור. דוברי סומלית מהווים את רוב יושבי סומליה וג'יבוטי ואף מהווים 97% מתושבי האזורים הסומליים באתיופיה. עפרים דוברי עפרית הם קבוצה משמעותית נוספת של יושבי קרן אפריקה ונמצאים בג'יבוטי, אתיופיה ואריתריאה. כמו כן חיים בשטח אתיופיה דוברי תיגרינית ואמהרית.


=== דת ===
האסלאם היא הדת המרכזית באזור, והיא הדת השלטת בסומליה, סומלילנד וג'יבוטי. הדת המשנית בחשיבותה היא הנצרות - הכנסייה האורתודוקסית האתיופית והנצרות קופטית הן הכנסיות המרכזיות. כמו כן דתות פגניות מקומיות קיימות בקרב קבוצות מיעוט אתניות בדרום אתיופיה.


== קישורים חיצוניים ==

קרן אפריקה, באתר אנציקלופדיה בריטניקה (באנגלית)


== הערות שוליים ==