לובסטר או מחושתן (שם מדעי: Nephropidae, לעיתים מכונים Homaridae) הוא שם כולל לבני משפחה של סרטנים מסדרת מעשירי רגל ומתת-המערכה סרטנאים.
ישנם סוגים נוספים של סרטנים שמשותף להם השם לובסטר. קרובי המשפחה של הלובסטר הם לובסטרי שונית (Enoplometopidae) המצויים בשוניות אלמוגים. קרובים נוספים כוללים את המשפחה לובסטרים קוצניים (Palinuridae) וכפניים.


== מאפיינים ==
הלובסטר משתייך לחסרי חוליות ובעלי שלד חיצוני קשה המשמש להגנה. כמו רוב פרוקי הרגליים, הלובסטר חייב להשיל את המעטפת שלו כדי לגדול והוא פגיע מאוד במהלך ההשלה. מקום מחייתו המקובל בדרך כלל הוא בחול סלעי, שם הוא חי, לרוב לחוד, בנקיקים או במאורות מתחת לסלעים. והשתלבותו בסביבה עוזרת לו להסתתר מפני טורפים פוטנציאליים. הלובסטר אוכל בדרך כלל אוכל חי המורכב משלל דגים, רכיכות, סרטנים אחרים, תולעים וגם צמחים.


== סוגים ==
Acanthacaris
Eunephrops
סוג ומין יחיד Homarinus capensis
Homarus - בו המין לובסטר אמריקני
סוג ומין יחיד Nephropides caribaeus
Nephropides
Nephrops
Nephropsis
Thaumastocheles
סוג ומין יחיד Thaumastochelopsis
Thymopides
סוג ומין יחיד Thymops birsteini
סוג ומין יחיד Thymopsis nilenta


== אריכות ימים ==
הלובסטר גדל במשך כל חייו ובניגוד לרוב החיות הוא מזדקן לאט מאוד. תכונות שונות שלו אף עשויות להשתפר עם הגיל. לדוגמה, ככל שלובסטר מתבגר יותר הוא גם נעשה פורה יותר. לובסטר גם מסוגל לייצר מחדש גפיים שלמות, בתהליך רגנרציה, אפילו בגיל מבוגר. בשל כך, ישנם מדענים הטוענים שבאופן תאורטי, הלובסטר מסוגל לחיות לנצח, אם לא יחלה, ייפצע או ייטרף. על פי חלק מהחוקרים, חיי הנצח האפשריים הללו של הלובסטר נובעים מהעובדה שכל תאיו מסוגלים לייצר טלומראז, בעוד שבכל ממלכת החי כמעט, רק תאי גזע, תאי מין ותאי סרטן עושים זאת (וראו גם יסעורון אטלנטי ו-Turritopsis nutricula). על פי אותם חוקרים, כתוצאה מקיומו של הטלומראז בתאי הלובסטר, הטלומרים שבקצה כל כרומוזום בתאים שלו, אינם מתקצרים, והתאים אינם מזדקנים ואינם מגיעים לגבול הייפליק, וכתוצאה מכך, הלובסטר יכול לחיות לכאורה עד אינסוף.


== לובסטר כמזון ==
הלובסטר הוא בעל חשיבות מבחינה כלכלית, משום שהוא אחד ממאכלי הים.
מנות לובסטר מפורסמות הן לובסטר ניוברג ולובסטר תרמידור. יש מסעדות בהן מכניסים לובסטר בעודו חי, לסיר של מים רותחים. טענות הנוגעות לסבל הכרוך בשיטת המתה זו גרמו להוצאתה מהחוק במספר מדינות.


== תגלית חדשה ב-2021 ==
לובסטר מיוחד בצבעו, הנקרא על ידי החוקרים "צמר גפן מתוק" ונחשב תגלית נדירה של 1 ל-100 מיליון, נתפס בפורטלנד שבמערב ארצות הברית, והועבר לאקווריום מיוחד, לשימור


== ראו גם ==
מעשירי רגליים
סרטנים
סרטן אוקיינוס אדום
סרטני נהרות


== קישורים חיצוניים ==

לובסטר, באתר ITIS (באנגלית)
לובסטר, באתר NCBI (באנגלית)
לובסטר, באתר Animal Diversity Web (באנגלית)
לובסטר, באתר GBIF (באנגלית)
לובסטר, באתר אנציקלופדיה בריטניקה (באנגלית)
דייוויד פוסטר וואלאס, דייוויד פוסטר וואלאס מבקש: חשבו על הלובסטר, "רעיונות"


== הערות שוליים ==