הָרֵי הַבַּלְקָן (בבולגרית ובסרבית: Стара планина, סְטַארָה פְּלַנִינַה – "ההר העתיק") הם רכס הרים בחצי האי הבלקני הגובל ברכס הרי הקרפטים. שני רכסים אלו מופרדים על ידי נהר הדנובה, אך מבחינה גאולוגית יש להם מקור משותף. הרי הבלקן משתרעים לאורך 560 קילומטרים, החל ממזרח סרביה, דרך מרכז בולגריה ועד לכף אמין , שלחופי הים השחור. מדרום לרכס משתרע המישור התרקי ומצפון לו מישור נהר הדנובה.
המונח "בלקן" מקורו בפרסית, והוא הוכנס לשימוש באירופה דרך העמים הטורקים ממרכז אסיה. רכס הרי הבלקן העניק את שמו לחבל הבלקן כולו.
באזור זה התרחשו רבים מהקרבות הקשים של מלחמת רוסיה-טורקיה (1877-1878), המלחמה לשחרור בולגריה מעול השלטון העות'מאני, ועדויות רבות לכך ניתן למצוא במקום גם כיום.
רכס הרי הבלקן הוא הרכס השלישי בגובהו בבולגריה, אחרי הרי רילה והרי פירין הגבוהים ממנו, ולפני הרי רודופי, הנמוכים ממנו. הפסגה הגבוהה ברכס הרי הבלקן היא פסגת בוטב (Връх Ботев), שגובהה 2,376 מטרים והיא נמצאת במרכז הפארק הלאומי של מרכז הבלקן. היא נקראת על שמו של חריסטו בוטיוב (1876-1848), משורר ומהפכן שהיה ממנהיגי המרד בשלטון העות'מאני והפך בעקבות כך לגיבור לאומי. חריסטו בוטיוב, יליד העיירה קאלופר (Калофер), שלמרגלות פסגת בוטב, מצא את מותו בתחילת יוני 1876 בניסיון מרד שנכשל כנגד השלטון העות'מאני על רכס הרי הבלקן.
ניתן לחלק את רכס הבלקן לשלושה חלקים:

רכס הבלקן המערבי - תחילתו בגבול עם סרביה והוא מגיע עד למעבר ההרים ארבקונק (Арабаконак). הנקודה הגבוהה ביותר, לאורך 160 הקילומטרים שלו, היא פסגת מידז'ור (Миджур), שגובהה 2,169 מטרים.
רכס הבלקן המרכזי - תחילתו במעבר ההרים ארבקונק והוא מגיע עד למעבר ההרים וראנטיק (Вратник). הנקודה הגבוהה ביותר, לאורך 207 הקילומטרים שלו, היא פסגת בוטב (2,376 מטרים), שהיא הפסגה הגבוהה ברכס הבלקן כולו.
רכס הבלקן המזרחי - תחילתו במעבר ההרים וראנטיק והוא מסתיים בקייפ אמין. הנקודה הגבוהה ביותר, לאורך 160 הקילומטרים שלו, היא פסגת בלגרקה (Българка), שגובהה 1,181 מטרים.רכס הבלקן מהווה את קו פרשת המים בין הנהרות הזורמים צפונה אל הדנובה ובין הנהרות הזורמים דרומה אל הים האגאי. הרכס נחצה על ידי הנהר איסקר (Искър), הנהר הארוך בבולגריה, שיוצר את קניון איסקר (Искърският пролом).


== מעברי הרים ==
את רכס הבלקן חוצים 20 מעברי הרים ושני ערוצי נהרות.
כבישים סלולים עוברים ב-13 מעברי הרים ובערוץ אחד, ערוץ הנהר איסקר (Искър). במעבר שיפקה, בין גברובו לקאזאנלק, ובערוץ איסקר, בין סופיה לווראצה, עוברת גם מסילת רכבת בנוסף לכביש.
במעבר שיפקה התרחשו קרבות עקובים מדם במהלך מלחמת רוסיה-טורקיה. על גבעה לצד המעבר ניצבת אנדרטה המנציחה את הקרבות. בכפר שיפקה, שלרגלי המעבר, נבנתה כנסייה רוסית אורתודוקסית, להנצחת הקרבות באזור.


== פסגות ==
מידז'ור (Миджур)
בוטב (Ботев)
וז'ן (Вежен)
קוֹם (Ком)
בוזלודז'ה (Бузлуджа) - שעל פסגתה נמצאת אנדרטת בוזלודז'ה.
לבסקי (Левски)


== קישורים חיצוניים ==
הפארק הלאומי של מרכז הבלקן
כרמית וייס, ‏טיול לרכס הרי הבלקן ועמק הוורדים, באתר GoTravel
הרי הבלקן, באתר אנציקלופדיה בריטניקה (באנגלית)


== ביאורים ==