סְנָאִיִּים (שם מדעי: Sciuridae) הם משפחה של יונקים מסדרת המכרסמים. במשפחה 274 מינים ב-50 סוגים (לפי מיון אחר 278 מינים ב-51 סוגים). משפחת הסנאיים מגוונת מאוד מבחינת מיניה, כפי שניתן לראות למשל בשונות בין הסנאי האפור לבין הסנאי הדואה,סנאי אדום גרון  והמרמיטה.
מינים אחדים במשפחה מפגינים התנהגות חברתית מפותחת ביותר, המסייעת להם בהגנה מפני טורפים ובשימור הטריטוריה כמו אצל הנובחנית, מינים אחרים חיים בפרישות מרבית חייהם ונפגשים רק למטרות רבייה כמו הטמיאס הקטן. משקלם של מרבית הסנאיים הוא בטווח של 0.4-0.25 ק"ג, וגודלם 23–25 ס"מ, אולם הסנאי הפיגמי  מגיע לגודל מרבי של 7 ס"מ, בעוד שהסוג רטופה מגיע לאורך 91 ס"מ ומשקל כ-3 ק"ג. הגדולה שבסנאים היא מרמיטה שעירה המגיעה עד למשקל 13 ק"ג ומרמיטה אלפינית שמשקלה לעיתים 5–8 ק"ג.
לרוב הסנאיים פעילים במהלך היום ושוכני יערות. תזונתם מתבססת בעיקר על חומר צמחי, אגוזים, זרעים ופטריות ואף על חרקים, ביצים וחסרי חוליות קטנים. הם מיומנים בטיפוס וקפיצה מעץ לעץ. הסנאים בונים קנים במרומי העצים או בנקרותיהם. בקן, הבנוי מענפים וקליפות עצים, הם ישנים, ומגדלים את צאצאיהם.
לסנאים יש זנב ארוך ופרוותי. שיניהם החותכות התחתונות של הסנאים יכולות להיפתח באמצעות שריר מיוחד, ובעזרתן הם מפצחים אגוזים. בתחילה הם מכרסמים חור קטן בקליפת האגוז ולאחר מכן מכניסים לתוכו את שיניהם ומבקעים אותו. סנאים צפוניים אוגרים בבוא הסתיו אגוזים ובלוטים. במהלך החורף הם נכנסים לתרדמת חורף, ממנה הם מתעוררים מדי פעם ואוכלים ממאגרי המזון.
מגוון המינים על שלל התנהגותם וצורותיהם והאפשרות לצפות בפעולתם בשעות היום, הופכים את הסנאיים ליצורים מסקרנים ומוכרים ביותר על ההדיוטות וכן למושאי מחקר בתחומים רבים ומגוונים על ידי הזואולוגים בארצות מוצאם.
בישראל נציגה היחיד של משפחת הסנאיים הוא הסנאי הזהוב, החי בחרמון. צבעו הבולט ביותר הוא אפור, אך יש לו גם גוון צהוב. בעבר היה נפוץ יותר בישראל, אך עם היכחדות בית הגידול שלו, הבנייה המואצת וכריתת היערות, הוא בסכנת הכחדה גם בחרמון.


== מיון המשפחה ==
תת-משפחה רטופות (Ratufinae)
סוג רטופה (Ratufa) בו 4 מינים
תת-משפחה סנאים ננסיים נאוטרופיים (Sciurillinae)
סוג ומין יחיד סנאי ננסי נאוטרופי (Sciurillus pusillus)
תת-משפחה סנאים (Sciurinae)
שבט סנאיי עצים (Sciurini)
סוג Microsciurus
סוג ומין יחיד סנאי קרקע מצויץ (Rheithrosciurus macrotis)
סוג סנאי (Sciurus)
סוג ומין יחיד סנאי הרי בנגס (Syntheosciurus brochus)
סוג Tamiasciurus
שבט סנאים דואים (Pteromyini)
סוג ומין יחיד סנאי דואה צפון-סיני (Aeretes melanopterus)
סוג Aeromys
סוג ומין יחיד סנאי דואה שעיר-כפות (Belomys pearsonii)
סוג Biswamoyopterus
סוג ומין יחיד סנאי דואה קשמירי (Eoglaucomys fimbriatus)
סוג ומין יחיד סנאי דואה צמרירי (Eupetaurus cinereus)
סוג סנאי דואה אמריקני (Glaucomys)
סוג Hylopetes
סוג Iomys
סוג Petaurillus
סוג טגואן (Petaurista)
סוג Petinomys
סוג Pteromys
סוג ומין יחיד סנאי דואה עשון (Pteromyscus pulverulentus)
סוג ומין יחיד סנאי דואה מורכב-שן (Trogopterus xanthipes)
תת-משפחה סנאים יפים (Callosciurinae)
שבט Callosciurini
סוג סנאי יפה (Callosciurus) - בו סנאי פרבו
סוג Dremomys
סוג Exilisciurus
סוג ומין יחיד סנאי מפוסל (Glyphotes simus)
סוג Hyosciurus
סוג Lariscus
סוג ומין יחיד סנאי קרקע ברדמור (Menetes berdmorei)
סוג ומין יחיד סנאי שחור אוזניים (Nannosciurus melanotis)
סוג Prosciurillus
סוג ומין יחיד סנאי חדפי (Rhinosciurus laticaudatus)
סוג ומין יחיד סנאי אדום בטן (Rubrisciurus rubriventer)
סוג Sundasciurus
סוג סנאי מפוספס אסייתי (Tamiops)
שבט Funambulini
סוג סנאי דקלים (Funambulus)
תת-משפחת סנאיי קרקע (Xerinae)
שבט סנאי קרקע אפריקנים (Xerini)
סוג ומין יחיד סנאי קרקע ברברי (Atlantoxerus getulus)
סוג סנאי קרקע (Xerus)
שבט סנאי קרקע ענקים (Protoxerini)
סוג ומין יחיד סנאי דקל מערבי (Epixerus ebii)
סוג סנאי אפריקני מפוספס (Funisciurus)
סוג סנאי שמש (Heliosciurus)
סוג ומין יחיד סנאי קרקע זעיר (Myosciurus pumilio)
סוג סנאי הסבך (Paraxerus)
סוג סנאי אפריקני ענק (Protoxerus)
שבט מרמיטות (Marmotini)
סוג סנאי האנטילופה (Ammospermophilus)
סוג סנאי קרקע זהוב (Callospermophilus)
סוג נובחנית (Cynomys)
סוג ומין יחיד טמיאס סיבירי (Eutamias sibiricus)
סוג סנאי מנומר (Ictidomys)
סוג מרמיטה (Marmota)
סוג סנאי קרקע טרופי (Notocitellus)
סוג סנאי קליפורני (Otospermophilus) - בו סנאי קרקע קליפורני
סוג ומין יחיד סנאי פרנקלין (Poliocitellus franklinii)
סוג סנאי סלע (Sciurotamias)
סוג טמיאס (Tamias)
סוג סנאי ערבה (Urocitellus) - בו סנאי קרקע בלדינג
סוג סוסליק (Spermophilus)
סוג סוסליק מדברי (Xerospermophilus)


=== הערה לגבי המיון ===
עקב יישום טכנולוגיות מודרניות של הנדסה גנטית כמו ריצוף DNA, והמשך המחקר על מבנים מורפולוגיים, הושגה התקדמות מרובה בפענוח האבולוציה של הסנאיים.
עד לשנת 2004 המשפחה חולקה לשתי תת-משפחות:

"סנאי עצים וקרקע" (Sciurinae)
"סנאים דואים" (Pteromyinae) - על פי היבט מורפולוגי ברור מעיקרו והחשיבות שניתנה לפיתוח הדאייה במינים אלו.אולם בשנת 2004 שונה המיון לחמש תת-משפחות:

סנאיי קרקע (Xerinae)
רטופות (Ratufinae)
סנאים ננסיים נאוטרופיים (Sciurillinae)
סנאים (Sciurinae)
סנאים יפים (Callosciurinae).הסיבה העיקרית לחלוקה הוא השוני במבנה המורפולוגי בין שוכני העצים לבין שוכני הקרקע, בעוד שלסנאים הדואים יש מאפיינים דומים ביותר וקרבה גנטית לסנאי העצים, ועל כן הם מהווים שבט בתוך תת-המשפחה סנאים.


== תפוצה ==
למשפחת הסנאיים תפוצה עולמית, ניתן למצוא אותם במגוון בתי גידול במרבית גושי היבשות, מלבד במדגסקר, אוסטרליה, ניו זילנד ואנטארקטיקה.


== תיעוד המאובנים במשפחה ==
המאובנים הקדומים ביותר של המשפחה מצביעים על כך שמקור המשפחה בחצי הכדור הצפוני, מרבית השרידים הקדומים נמצאו ביבשת צפון אמריקה ומתוארכים לפני כ-36 מיליון שנה. המאובן הקדום ביותר Douglassciurus jeffersoni, מתועד לפני 37.5-35 מיליון שנים. למין זה גולגולת ותצורת שיניים דומים ביותר למיני הסנאיים המודרניים, אולם הלסת שמאפיינת את הסנאיים (וכן את הבוניים) לא נראית במאובן זה. המאובן הראשון בעל הלסת ה"סנאית" הוא מהסוג Palaeosciurus שנמצא באירופה, ומתוארך לתקופת האוליגוקן לפני 23.8-33.7 מיליון שנה.
מרבית המאובנים השייכים למשפחה מתוארכים מלפני 33.7 מיליון עד ימינו. לפי ממצאים אלו נראה כי הסוג הנפוץ, סנאי (Sciurus), הוא בבחינת מאובן חי.


== הסנאיים בתרבות ==
מקור השם הלטיני והשם האנגלי (squirrels), הוא דברי הפילוסוף היווני אריסטו, שכינה אותם "skioros" שמשמעו זנב בגוונים שונים. מאוחר יותר בצרפת שונה השם ל-"esquirel" שדומה יותר לצורה המודרנית.
בעברית הוצע לכנותו בשם בעל החיים המקראי "כוח", או בשם "קרן האלוני" - תרגום מילולי של השם הגרמני "אייכהורן". למעשה נתקבל השם סנאי שהוא קיצור מ"חולדת הסניים" (=סנאים, צורת רבים של סנה), בעל חיים המוזכר במשנה שהיה מקנן בשיחי הסנה.


== קישורים חיצוניים ==

סנאיים, באתר אנציקלופדיה בריטניקה (באנגלית)סנאיים, באתר ITIS (באנגלית)
סנאיים, באתר NCBI (באנגלית)
סנאיים, באתר Animal Diversity Web (באנגלית)
סנאיים, באתר האנציקלופדיה של החיים (באנגלית)
סנאיים, באתר GBIF (באנגלית)
The Tree of Life Web Project/Sciuridae
Animal Diversity Web/ Family Sciuridae
Discover Life/Sciuridae
אסף רונאל, חוקרים גילו סנאי מעופף שפרוותו ורודה וזוהרת, באתר הארץ, 8 בפברואר 2019


== הערות שוליים ==