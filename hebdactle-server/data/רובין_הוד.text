רובין הוד (באנגלית: Robin Hood) הוא גיבור עממי אנגלי, פורע חוק. קשת וסייף מוכשר, אשר על פי הגרסאות בנות ימינו של סיפור עם זה, נהג לגנוב מהעשירים ולתת לעניים בעזרת חבורת פורעי חוק הידועים כ"אנשים העליזים". באופן מסורתי, מוצגים אנשי רובין הוד כלבושים בבגדים ירוקים. יש הסוברים כי מקור האגדה בפורעי חוק אמיתיים או בבלדות וסיפורים על פורעי חוק. רובין הוד הפך לדמות עממית פופולרית החל מתקופת ימי הביניים והמשיך בספרות המודרנית, סרטים וטלוויזיה. במקורות המוקדמים ביותר, רובין הוד הוא איכר חופשי, אבל לעיתים קרובות הוא מצויר כאציל שאיבד את אדמותיו באופן לא הוגן בגלל שריף חסר מצפון ונעשה פורע חוק.


== סיפור העלילה ==

על פי העלילה המקובלת, גורש רובין הוד מאדמותיו על ידי השריף מנוטינגהאם הנבל. השריף פועל על פי הוראותיו של הנסיך ג'ון, שמלך באנגליה מ-1199 עד 1216, בעת שהותו של אחיו ריצ'רד לב הארי במסעות הצלב. ג'ון מנסה לחזק את כיסאו על ידי הריגתם של האצילים הסקסונים.
על פי הסיפור, רובין נאלץ לברוח ליער שרווד, שם הוא פוגש את האנשים המסתתרים ביער לאחר שגורשו מבתיהם בשל אי יכולתם לשלם את המסים שהטיל עליהם המלך ג'ון. רובין זוכה באמונם בשל כישוריו בירי בחץ וקשת, והופך למנהיג אנשי היער, הנוהגים לשדוד את העשירים החוצים את היער, ולהילחם בשריף המנסה להגן על העשירים ולתפוס את אנשי היער (השריף אכן מוזכר בבלדות המוקדמות, בהן הורג אותו רובין הוד וכורת את ראשו).
רובין נלחם גם בראשי הכנסייה הקתולית המושחתים וכן בצייד גאי איש גיסבורן, אשר רובין כורת את ראשו. על פי הבלדות רובין נותן את כספי המיסים שגובה השריף לעניים (דבר זה אינו מוזכר בבלדות המקוריות).
חבורתו של רובין כוללת את: הנזיר טאק, ויל סקרלט, מאץ' בן הטוחן וג'ון הקטן.
רובין מתאהב בעלמה מריאן, אשר מספרת לו על תוכניות הנסיך ג'ון להשאיר את המלך ריצ'רד לב הארי בשבי הכופרים, ורובין ואנשיו אוספים כסף להביא לשחרורו של המלך ריצ'רד ולשובו לאנגליה. על פי חלק מהגרסאות, מריאן היא קרובה של שני המלכים, לאחר שמריאן נתפסת על ידי השריף, רובין יוצא אל טירת שרווד על מנת לשחרר אותה ממנו. הגעתו של המלך ריצ'רד מסיימת את הקרב, ומביאה לנפילתו של השריף.


== מיקומם של הסיפורים ==

על פי הגרסאות המודרנית של האגדה, הסיפור מתרחש ביער שרווד, במחוז נוטינגהאמשייר, באנגליה.
הבלדות המקוריות מתארות את מקום ההתרחשות בבארנסדייל, אזור שנמצא בין פונטפרקט לבין דונצ'סטר במחוז יורקשייר (כ-75 ק"מ צפונית לשרווד). מיקום זה הולם את שמו של רובין – רובין מלוקסלי, שכן לוקסלי נמצאת בשפילד, אזור בו נמצא היער המלכותי פיק, יער שכונה "המזווה המלכותי", וכן ידוע שבאזור זה התגורר בשנת 1245 איש בשם רוברט איש לוקסלי.
כיום מנסים אנשי יורקשייר להשיב את מיקומה של האגדה לאזורם, ושדה התעופה של דונצ'סטר נקרא כיום שדה התעופה רובין הוד דונצ'סטר שפילד. המחלוקת סביב מיקומה של האגדה הוא בעל חשיבות בשל המשמעות התיירותית הרבה שלו, והשפעתו על כלכלת האזורים. אחת האטרקציות העיקריות של מחוז נוטינגהאמשייר הוא האלון הגדול – עץ שעל פי המסורת המקומית התגורר תחתיו רובין הוד.


== פרשנויות מודרניות ==

סיפורי רובין הוד השתנו מתקופה לתקופה בהתאם לצרכים החברתיים של אותה תקופה – כך לדוגמה העלמה מריאן הפכה ממעין גבירה לוחמת ביצירות מראשית התקופה הוויקטוריאנית לדמות פסיבית וכנועה בתקופת מאבק הסופרז'יסטיות, ואחר–כך, עם עליית זרמים פמיניסטיים הפכה לדמות פעילה הרבה יותר.
רובין הוד עצמו, שהיה בסיפורים המקוריים "שודד למען בשר ציד" עם מעשי נדיבות לפרקים, אך ללא מיומנות יוצאת דופן בשימוש בחץ וקשת וללא גישה פוליטית מוגדרת, הפך למעין גיבור רב חסד, בעל קשת קטלנית המוביל קבוצה קטנה של מורדים במלחמת גרילה נגד הנסיך ג'ון, השריף מנוטינגהאם וסגנו המרושע גאי מגיסבורן לטובת המדוכאים והמלך ריצ'רד הראשון.
רובין הוד וחבורתו מככבים גם ברומן ההיסטורי של וולטר סקוט, אייבנהו, שם הם מעורבים במאבק של הסקסונים נגד האצילים/הכובשים הנורמנים.
בשנת 2010 הועלתה סברה כי רובין הוד היה למעשה מלווה בריבית ולא פילנתרופ כפי שנתפס עד אותה עת. הסברה הועלתה בספר "רובין הוד, הטמפלר הלא מוכר" (Robin Hood, The Unkown Templar) מאת ג'ון פול דייוויס (John Paul Davis). בספר גם הועלתה הסברה כי רובין הוד היה למעשה טמפלר אשר ברח מצרפת.


== ספרים ==
עלילות רובין-הוד, עיבוד: רחמה טמקין-לאריש, הוצאת יבנה, 1941. 32 עמ'.
הנרי ג'ילברט, רובין הוד, תרגום: ישראל פישמן, יזרעאל, 1947. 135 עמ'.
רובין הוד, תרגום: אריה חשביה, לדורי, 1963. 125 עמ'.
הנרי ג'ילברט, רובין הוד, תרגום: רפי אוריאלי, מ. מזרחי, 1966. לא ממוספר.
אלכסנדר דיומא, רובין הוד, תרגום: יפה קרינקין, איור: בנונוטי, מסדה, 1969. 57 עמ'.
רוג'ר לנסלין גרין, הרפתקאותיו של רובין הוד, תרגום: גליה סימון, איור: לורנס ביל סמית, זמורה ביתן, 1985. 206 עמ'.
וולט דיסני, רובין הוד, תרגום: שולמית לפיד, הוצאת יבנה, 1986. 26 עמ'.
עלילות רובין הוד, עיבוד: יוסי בכר, איור: נחום גלבוע, ישרא תו (קרא ושמע), 1987. 29 עמ'.
הווארד פייל, הרפתקאות רובין הוד, תרגום: רפאל צ'צ'יק, איור: אבי כץ, כתר, 1989. 190 עמ' (מהדורה מחודשת: 2015, 205 עמ')
לואיס רד, רובין הוד, תרגום: בינה אופק, עופרים, 1998. 94 עמ'.
וולט דיסני, רובין הוד, תרגום: עילאי מלצר, ידיעות אחרונות, 1999. 96 עמ'.
רובין הוד, תרגום: רפי אוריאלי, איור: אריגוני, דני ספרים, 2002. 61 עמ'.


== סרטים וסדרות טלוויזיה ==
1908: רובין הוד ואנשיו (Robin Hood and his Merry Men) – הסרט הראשון שנעשה על רובין הוד
1922: רובין הוד – (Robin Hood) בבימויו של אלאן דוואן וכיכובו של דאגלס פיירבנקס
1938: הרפתקאות רובין הוד (The Adventures of Robin Hood) בכיכובו של ארול פלין
1941: סדרת קומיקס המבוססת על סיפור רובין הוד
1946: השודד מיער שרווד (Bandit of Sherwood Forest)
1948: נסיך הגנבים (The Prince of Thieves)
1949: הוד הארנב (Rabbit Hood) סרט ההנפשה של צ'אק ג'ונס בהשתתפות באגס באני
1951: עלילות רובין הוד (Tales of Robin Hood)
1952: סיפורו של רובין הוד ואנשיו העליזים (Story of Robin Hood and His Merrie Men) וכן הגברת רובין הוד (Miss Robin Hood)
1955-1960: הרפתקאות רובין הוד ( The Adventures of Robin Hood) סדרת טלוויזיה בריטית בכיכובו של ריצ'רד גרין
1958: רובין הוד דאפי (Robin Hood Daffy) סרט הנפשה של צ'אק ג'ונס בכיכובו של דאפי דאק בתפקיד רובין, ופורקי פיג בתפקיד הנזיר טאק
1967: רוקט רובין הוד (Rocket Robin Hood) גרסה מודרנית של סיפור רובין הוד – המתרחשת בשנת 3000 לספירה על אסטרואיד בשם שרווד
1973: רובין הוד – סרט ההנפשה של אולפני וולט דיסני, בו מונפשים רובין הוד ומריאן בדמויות של שועלים
1975: כאשר דברים היו רקובים (When things were Rotten) – סדרת טלוויזיה קומית בכיכובם של ריצ'רד גוטייה, ברני קופל ומיסטי רווה
1976: רובין ומריאן (Robin and Marian) בכיכובם של שון קונרי ואודרי הפבורן
1981: גנבי הזמן (Time Bandits) בכיכובם של ג'ון קליז, שון קונרי ושלי דובל ובבימויו של טרי גיליאם
1984: הרפתקאותיו הטיפשיות של רובין הוד (The Zany Adventures of Robin Hood) – סרט טלוויזיה קומי, עם ג'ורג' סיגל בתפקיד רובין, מורגן פרצ'יילד בתפקיד מריאן ורודי מקדוול בתפקיד הנסיך ג'ון
1984–1986: רובין משרווד (Robin of Sherwood) סדרת טלוויזיה בריטית בסגנון פנטזיה של העידן החדש. ג'ייסון קונרי (בנו של שון קונרי) שיחק בתפקיד רוברט
1989–1994: העלמה מריאן ואנשיה העליזים (Maid Marian and her Merry Men) – סדרת טלוויזיה בריטית
1991: רובין הוד: נסיך הגנבים (Robin Hood: Prince of Thieves) בכיכובו של קווין קוסטנר כרובין, ושון קונרי כמלך ריצ'רד
1991: רובין הוד בכיכובו של פטריק ברגין ואומה תורמן
1993: רובין הוד: גברים בגטקעס (Robin Hood: Men in Tights) – סרטו הקומי של מל ברוקס. בסופו מופיע פטריק סטיוארט בחיקוי של שון קונרי
1998-1997: הרפתקאותיו החדשות של רובין הוד (The New Adventures of Robin Hood) - סדרת טלוויזיה אמריקאית שודרה במשך ארבע עונות ברשת TNT.
2001: דמותו של רובין הוד ואנשיו מופיעה בסרט שרק
2001: נסיכת הגנבים (Princess of Thieves) – סרט טלוויזיה על בתו של רובין הוד גוון (בכיכובה של קירה נייטלי)
2006-2009: "רובין הוד" (Robin Hood) סדרת טלוויזיה בריטית המספרת את עלילותיו של רובין הוד וחבורתו
2010: רובין הוד (Robin Hood) סרט בכיכובם של ראסל קרואו, קייט בלאנשט וויליאם הרט.
2013: רובין הוד מופיע בסדרה עד עצם היום הזה בכיכובו של שון מגווייר (sean maguire).
2019: רובין הוד, סרט בכיכובו של טארון אגרטון.דמויות גיבורי-העל רובין והחץ הירוק המופיעים בסדרות הקומיקס באטמן והחץ הירוק, בהתאמה, מבוססים על דמותו של רובין הוד.


== עיבודים לבמה בישראל ==
רובין הוד (1997),משתתפים: נתן דטנר, ליאור מילר, רות גונזלס וסיגל שחמון.
רובין (2004), משתתפים: רודריגו גונזלס, דנה דבורין וניקי גולדשטיין.
רובין הוד (2019), תיאטרון אורנה פורת לילדים ולנוער, מחזה ובימוי: צביה הוברמן, משתתפים: גל אמיתי, נעה בירון, חיים זנאתי/אלון פרידמן, ניר שטראוס, יוסי טולדו, גיא גרמן, טליה בן מזי"א, דוריס נמני, יקיר פורטל


== קישורים חיצוניים ==
רובין הוד – אתר מקיף (אנגלית EN)
פרויקט רובין הוד – אוניברסיטת רוצ'סטר (אנגלית EN )
בחיפוש אחר רובין הוד האמיתי (אנגלית EN)
אגדות אודות רובין הוד (אנגלית EN)
חוקר בריטי: רובין הוד לא היה פופולארי בקרב העניים והנזירים, באתר הארץ, 14 במרץ 2009 (עברית HE)
גילה דקל, רובין הוד - לא נסיך הגנבים, נסיך המלווים בריבית, באתר הארץ, 8 במרץ 2010 (עברית HE)
סטיבן מוס, הגרדיאן ,החיפוש אחר הדמות האמיתית של רובין הוד, פורסם בעברית בעכבר העיר, 10 במאי 2010 (עברית HE)
הרפתקאות רובין הוד במדריך הרפתקה לספרי נוער (עברית HE)
רובין הוד, באתר אנציקלופדיה בריטניקה (באנגלית)


== הערות שוליים ==