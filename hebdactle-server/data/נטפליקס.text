נטפליקס (באנגלית: Netflix) היא חברה אמריקאית שמושבה בלוס גאטוס שבקליפורניה. הוקמה בשנת 1995 על ידי ריד הייסטינגס ומארק רנדולף בסקוטס ולי שבקליפורניה. עיקר פעילות החברה הוא במתן שירותי צפייה ישירה תמורת תשלום חודשי בשיטת Over the Top של ספריית סרטים ותוכניות טלוויזיה, שחלק מהן הופקו על ידי החברה. נכון ליוני 2022 ישנם לנטפליקס 222 מיליון מנויים, 69 מיליון מתוכם בארצות הברית. נטפליקס זמינה בכל מדינות העולם פרט לסין, קוריאה הצפונית, רוסיה וסוריה. בנוסף לארצות הברית, ישנם לחברה משרדים גם בהולנד, בברזיל, בהודו, ביפן, בקוריאה הדרומית ובקנדה.
נטפליקס התחילה כחברה להשכרת תקליטורי DVD, בה הלקוחות מזמינים תקליטור DVD להשכרה דרך האינטרנט, מקבלים אותו ומחזירים אותו באמצעות הדואר. ב-2007 התחילה נטפליקס להזרים תכנים, תוך שהמשיכה להפעיל את שירות השכרת התקליטורים. בשנת 2010 הרחיבה החברה את פעילותה לקנדה, לאמריקה הלטינית ולאיים הקריביים. בשנת 2013 החלה נטפליקס להפיק תוכן מקורי משלה והשיקה את הסדרה הראשונה "בית הקלפים" ומאז הפכה לספק שירותי הזרמת מדיה הגדול בעולם.
בינואר 2016 הרחיבה נטפליקס את פעילותה ל-190 מדינות, בהן ישראל. כיום פעילות זו כוללת בין השאר גם שירותי כתוביות ודיבוב לשפות מקומיות (כולל לעברית).


== פעילות החברה ==

החברה החלה את דרכה ב-1997, ונכון לאוקטובר 2021 יש לה למעלה מ-213 מיליון מנויים ברחבי העולם.


=== שירות השכרת DVD ===
מטה החברה נמצא בקליפורניה ויש לה כ-900 מוקדים ברחבי ארצות הברית בהם יש מאגרי דיסקים.
לנטפליקס מסלולי מנויים שונים שבהם יכול מנוי להחזיק במספר סרטים, הנקבע לפי התעריף החודשי: ככל שתשלום הקבוע גבוה יותר, יכול הלקוח להחזיק במספר סרטים גדול יותר. אין הגבלה על משך הזמן שבו מותר למנויים להחזיק בכל סרט. עיכוב בהחזרה גורר רק עיכוב במשלוח הסרט הבא ברשימה שהגדיר הלקוח.
כל מנוי נטפליקס מגדיר בחשבונו באתר האינטרנט של החברה רשימת סרטים שהוא מעוניין לצפות בהם, והחברה שולחת אליו את הדיסקים בדואר. בנוסף, יכולים המנויים להמליץ על סרטים למנויים אחרים ולכתוב ביקורות על הסרטים. נטפליקס מאחדת את דירוגי הצופים יחדיו על מנת לנסות ולחזות מאילו סרטים וסדרות הצופים ייהנו וכך בוחרת ומסננת את התכנים אותם היא מציגה.
במאי 2022 החברה הודיעה כי היא צפויה להשיק עד לסוף השנה שירותי סטרימיניג בעלות מופחתת אך שירותים אלו יכללו פרסומות.


=== שירות הזרמת תוכן ===
תחילה פעלה נטפליקס רק בארצות הברית, אולם בשנת 2011 הרחיבה את פעילותה גם לדרום אמריקה ולאיים הקריביים וב-2012 החלה לפעול גם בממלכה המאוחדת ובאירלנד. בינואר 2016 הרחיבה נטפליקס את פעילותה ל-130 מדינות נוספות בכל רחבי העולם, לרבות בישראל.
את שירותיה של נטפליקס ניתן לצרוך באמצעות אתר האינטרנט שלה ובמכשירים נוספים הכוללים כונני Blu-ray, מחשבי לוח, טלפונים חכמים, טלוויזיות חכמות, קופסאות סטרימינג וקונסולות משחקים כגון: Xbox One, PlayStation 4, Wii U, Xbox 360 ו-PlayStation 3. "הזרמה" ברזולוציית 4K דורשת מכשיר ומסך התומכים ברזולוציה עם HDCP.
ב-19 באפריל 2022, לאחר פרסום הדוחות הרבעוניים, הודיעה החברה על ירידה במספר המנויים, לראשונה זה למעלה מעשור ואף צפתה ירידה חדה נוספת בשיעור של למעלה משני מיליון מנויים לקראת פרסום הדוחות הרבעוניים שיפורסמו ב-18 ביולי 2022. במאי 2022 החברה הודיעה כי להערכתה ישנם למעלה ממאה מליון משתמשים שאינם משלמים וצורכים שירותי סטרימינג באמצעות שיתוף סיסמאות. עוד הודיעה החברה כי היא שוקלת להגביל את הגישה לשירותי הסטרימינג למנויים משלמים, למשק בית משותף.


== שיתופי פעולה ==
נטפליקס רכשה זכויות יוצרים מששת האולפנים הגדולים בהוליווד ובכך הפכה לחברת הטלוויזיה בתשלום הגדולה ביותר. בשנת 2011 חתמה נטפליקס על שיתוף פעולה עם חברת דרימוורקס אנימציה. הסכם זה בין אולפן הוליוודי לבין שירות הזרמת תוכן היה הראשון מסוגו. בפברואר 2012 חתמה נטפליקס חוזה נוסף עם Weinstein Company.
במסגרת שיתוף פעולה עם חטיבת הטלוויזיה של אולפני מארוול, חברת וולט דיסני (כל תכניה הוסרו במהלך 2019) ואולפני ABC, הפיקה נטפליקס סדרות מקור העוסקות בדמויותיהם של דרדוויל, ג'סיקה ג'ונס, לוק קייג' ואיירון פיסט, שהסתכמו כולן במיני סדרה המפגישה את הדמויות הראשיות בסדרות הקודמות כקבוצת המגנים. נכון לאוגוסט 2018 הועלו לצפייה הסדרות "דרדוויל", "ג'סיקה ג'ונס", "לוק קייג'", "איירון פיסט", "דפנדרס", וסדרת טלוויזיה אודות דמותו של המעניש. נטפליקס קנתה את הסדרה החממה של גיורא חמיצר אשר צולמה מחדש באנגלית, עם שחקנים אמריקאים וישראלים בישראל. החממה האמריקאית עלתה בנטפליקס ב-8 בספטמבר 2017.
נטפליקס קנתה את הסדרות הישראליות "פאודה", "בשבילה גיבורים עפים", "בני ערובה", "סרוגים", "סברי מרנן", "צומת מילר", "אבודים באפריקה", "להיות איתה", "המדרשה", "רמזור", "השוטר הטוב", "יום האם" ועוד.
בפברואר 2021 הודיעה "נטפליקס" על פתיחת משרד בקנדה, אחרי שהחברה השקיעה 2 מיליארד דולר אמריקני במדינה זו מאז שנת 2017. המשרד הקנדי יעסיק מנהל תוכן שיהיה אחראי על הפקות מקור מקומיות, ויפעל בנוסף למרכז הפקות הסרטים שפתחה החברה בטורונטו בשנת 2019 בשיתוף פעולה עם "אולפני סינספייס"  ו"אולפני פיינווד טורונטו" , וכן בנוסף לשבע במות סאונד שחכרה "נטפליקס" בשנת 2020 בפארק אולפני הקולנוע הקנדי  ליד ונקובר.
ב-6 במאי 2022 השיקה החברה את משרדה ברומא, איטליה, בניהולה של לאונורה "טיני" אנדראטה, סגנית נשיא "נטפליקס" לתוכניות מקור בשפה האיטלקית, שהצטרפה לחברה ביוני 2020


== הפקות מקור ==
החל מ-2013 מממנת החברה הפקות תוכן מקורי שמשודרות דרכה. ההפקה הראשונה שמימנה הייתה הסדרה "בית הקלפים" שעלתה לשידור בפברואר 2013. סדרות מקוריות נוספות שהזמינה הן "סנס8", "המלוק גרוב", "כתום זה השחור החדש", "משמר מליבו", "נרקוס", "לא יכולה בלי זה", וסדרת האנימציה "טורבו: צוות פגז" המבוססת על הסרט "טורבו". בנוסף הזמינה החברה את העונה הרביעית של "משפחה בהפרעה" (ששידורה הופסק ב-2006) ועונה שישית של סדרת האנימציה בשיטת CGI "מלחמת הכוכבים: מלחמת המשובטים". ב-2016 העלתה לשידור את עונתה השלישית של הסדרה "מראה שחורה" בהפקתה, וב-29 בדצמבר 2017 עלתה העונה הרביעית.
בנטפליקס קיימים שני סוגים של כותרים המזוהים כ"תוכן מקורי"; סדרות וסרטים שלא הופקו על ידי החברה, אך משודרים באופן בלעדי (מלבד ממדינת המקור) בשירות הזרמת התוכן שלה, כגון ריברדייל. כאשר מדובר בסדרה, עליית פרקים לשירות כפופה ללוח השידורים של החברה המקורית שמשדרת את הסדרה. הסוג השני הוא תוכן מקורי לגמרי, המופק ומשודר בנטפליקס, כמו פה גדול.
בדצמבר 2018 פורסם כי בשנת 2018 הוציאה נטפליקס כ-8 מיליארד דולר על הפקות מקור.
בהפקות המקור, נוהגת נטפליקס להוציא את כל הפרקים באותו הזמן, בניגוד לשיטה המסורתית הנהוגה בטלוויזיה, בה פרקים יוצאים באופן יומי או שבועי. תופעה זאת מאפשרת לצופים לבצע צפיית בינג'.


== נטפליקס והזנב הארוך ==
נטפליקס פועלת על פי תאוריית הזנב הארוך של אנדרסון. חלק מהסרטים איתם עובדת נטפליקס הם סרטים שאינם נמצאים בספריות הרגילות המחזיקות סרטי איכות וסרטים דוקומנטריים. פלח שוק עיקרי נוסף פונה לקהל ההודי ומציע שלל סרטים של תעשיית בוליווד. בכך, ניתן לראות את תאוריית הזנב הארוך, בזמן שרוב חנויות הסרטים הן בעלות מקום מדף מוגבל, לנטפליקס הפועלת על טכנולוגיית ענן יש אפשרות לאחסן כותרים רבים וכל לקוח יכול לצפות ולהתאים את התכנים המתאימים לו. בנוסף, באפשרות נטפליקס להגיע לקהל צרכנים מבוזר הרבה יותר מספריית הסרטים הציבורית ובכך עיקר הצלחתה הוא ממספר עצום של כותרים מסוגות נישתיות באופן מצטבר, בנוסף לרבי מכר.
כמו כן, בשל שירות ההמלצות של נטפליקס הצופים נחשפים למגוון של סרטים הקרובים להיסטוריית הצפייה שלהם.
בשנת 2006 יזמה נטפליקס תחרות לשיפור מנגנון חיזוי העדפות הסרטים של הלקוחות, ובתום שלוש שנים של תחרות, ב-21 בספטמבר 2009, העניקה החברה פרס של מיליון דולר לצוות של שבעה עובדים בחברות התקשורת האמריקאיות יאהו ו-AT&T.
בשנת 2011 תפסה נטפליקס את המקום הראשון בדירוג התעבורה באינטרנט בצפון אמריקה, ועברה את ביטורנט. הדבר נתפס כמשמעותי במאזן בין תכנים חוקיים בתשלום תוך שמירת זכויות יוצרים לבין שימושים חינמיים/פיראטיים.


== בישראל ==

כאמור, בינואר 2016 החלה נטפליקס לפעול בישראל, וב-26 ביוני באותה שנה החלה להציע כתוביות בעברית לחלק נרחב מהתכנים. ביולי 2017 החלה נטפליקס להציע דיבוב לעברית לרבים מתכני הילדים (כולל סרטי מקור שדובבו לעברית בלעדית עבור נטפליקס) ולחלק מהתכנים לקהל הבוגר. ב-26 ביולי 2017 הציגה נטפליקס ממשק מלא בעברית כולל פוסטרים בעברית לתכנים בשירות.

טרם תקופת הקורונה כ-35 אחוז מהישראלים (מעל 3 מיליון) היו מנויים בנטפליקס.[דרוש מקור] על פי מאקו, עם התפשטות נגיף הקורונה עלה מספר המנויים ובשנת 2020 היו כ-55 אחוזים מהישראלים (כ-5 מיליון) מנויים לשירות נטפליקס.


== ראו גם ==
נטפליקס אנד צ'יל


== קישורים חיצוניים ==

  אתר האינטרנט הרשמי של נטפליקס נטפליקס, ברשת החברתית פייסבוק
 נטפליקס, ברשת החברתית טוויטר
 נטפליקס, ברשת החברתית אינסטגרם
 נטפליקס, ברשת החברתית טיקטוק
 נטפליקס, חברה ברשת החברתית LinkedIn
 נטפליקס, סרטונים בערוץ היוטיוב
 נטפליקס, ערוץ באתר Twitch.tv
 נטפליקס, הבלוג הרשמי
נטפליקס, באתר אנציקלופדיה בריטניקה (באנגלית)
מידע עסקי על חברת נטפליקס באתרים Yahoo! Finance • MarketWatch • CNN Money • Bloomberg Business (באנגלית)
נטפליקס, בגוגל פיננסיםנטפליקס, באתר Crunchbase (באנגלית)
נטפליקס, באתר EDGAR של הודעות ל-SEC (באנגלית)
אתר הפרס של נטפליקס
אתר לקניית חבילות נטפליקס
נטע אלכסנדר, הסוד של נטפליקס נחשף, באתר הארץ, 13 בפברואר 2014
ניר וולף, ‏נטפליקס משתלטת על הרגלי הצפייה, באתר ישראל היום, 14 בפברואר 2014
אופיר דור, ישראלים, נטפליקס מציעה לכם לזרום, באתר כלכליסט, 16 בספטמבר 2015
אליחי וידל, תוכנית ההשתלטות  של נטפליקס על התוכן הטלוויזיוני העולמי, באתר TheMarker‏, 12 בינואר 2016
איתן אבריאל, ההבטחות של מנכ"ל נטפליקס לישראלים המאוכזבים, באתר TheMarker‏, 17 בינואר 2016
נירית אנדרמן, תעשיית הקולנוע רועדת מפחד מנטפליקס, באתר הארץ, 15 ביוני 2017
מתיו גרהאן, פייננשל טיימס, "נטפליקס היא כמו מסעדה שמגישה נתח סטייק משובח ב-10 דולר", באתר כלכליסט, 23 באוגוסט 2017
ריאיון עם ריד הייסטינגס, מייסד נטפליקס.
אליחי וידל, הכפתור החדש בשלט מסמן את המהפכה הבאה בטלוויזיה שלנו, באתר TheMarker‏, 22 במרץ 2018
שחר סמוחה, ‏נטפליקס נחשפת: כך פועל האלגוריתם הכי משוכלל בעולם, באתר גלובס, 27 באפריל 2018
ג'וזף אדליאן, ‏תנועת הצופים: כך נטפליקס מחליטה לאיזו סדרה נתמכר, בעיתון מקור ראשון, 5 באוקטובר 2018
ישי קיצ'לס, ‏רק אמצע הסרט, באתר ישראל היום, 27 בדצמבר 2018
 מיה אשרי, מלכת הבינג', באתר "ידיעות אחרונות", 5 במרץ 2019
עידו ישעיהו‏, העשור של נטפליקס: הענקית ששינתה את הדרך שבה אנחנו צורכים בידור, באתר וואלה!‏, 26 בדצמבר 2019
מנכ"ל נטפליקס: הקורונה העניקה לחברה "מזל טוב", באתר ynet, 7 בספטמבר 2020
שגיא כהן, בנטפליקס מבינים רק עכשיו את מה שהמנויים כבר יודעים - רוב התכנים לא ראויים לצפייה, באתר הארץ, 23 באפריל 2022


== הערות שוליים ==