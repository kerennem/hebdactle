הָאיְנָאן (בסינית: 海南, בפין-יין: Hăinán; פירוש מילולי: הים הדרומי) הוא אי טרופי גדול ומחוז מדרום לחופי הרפובליקה העממית של סין. שטח האי הוא בן 35,191 קמ"ר, אוכלוסייתו נאמדת בכ-10 מיליון נפש. בירתו היא העיר הָאיְקוֹאוּ (海口/Hăikŏu).
בשל אקלימו וחופיו הטרופיים, מהווה האי אתר תיירות פופולרי בקרב אזרחי סין. בייחוד בחורף, כשהטמפרטורה הממוצעת בו היא 21°C. הקיץ בו מתחיל במרץ ומסתיים בנובמבר, ובחודשים אלו האי חם ולח. סופות טייפון פוקדות אותו לפחות פעם בשנה, בדרך כלל בין מאי לאוקטובר.
תושביו המקוריים של האי הם בני לי (黎族/Lízú) ובני מיאו (הְמונג) (苗族/Miáozú), אך כיום רוב תושביו הם בני האן. באי מתגוררים כמה אלפי בודהיסטים וכמה אלפי מוסלמים (רובם בני חווי). נוכחות מיסיונרית בעבר הביאה לקיומם של כמה עשרות אלפי נוצרים, הן קתולים והן פרוטסטנטים.
בתחום המחוז נמצאים איי פאראסל, שעליהם השתלטה דה-פקטו הרפובליקה העממית של סין, אך גם טאיוואן ווייטנאם טוענות לבעלות עליהם.


== קישורים חיצוניים ==
האינאן, באתר אנציקלופדיה בריטניקה (באנגלית)