ברבי (באנגלית: Barbie) היא בובת פלסטיק המיוצרת על ידי חברת הצעצועים האמריקאית מאטל, אשר נמכרת עד היום בהיקף מיליארדי דולרים במדינות רבות בעולם.


== היסטוריה ==
את הרעיון לבובה הגתה רות הנדלר בהשראת בובה חטובה בשם "בילד לילי" מתוצרת גרמניה, אותה רכשה עבור בתה בעת טיול בשווייץ.
ברבי הוצגה לראשונה ביריד צעצועים בניו יורק ב-9 במרץ 1959 ונקראה על שם בתה של הנדלר, ברברה. ייחודה העיקרי של הבובה היה שדמותה אינה של ילדה, אלא של אישה בגיל ההתבגרות. מאפיין ייחודי נוסף הייתה שיטת השיווק של ברבי, באמצעות פרסום הפונה ישירות לילדות ועוקף את הוריהן. במהלך השנים הוטחה במעצבי דמותה של ברבי ביקורת בגלל ממדי הגוף האנורקטיים שלה.
בשנת 1961 החל שיווקו של קן (Ken), בן זוגה של ברבי שנקרא על שם בנה של הנדלר, קנת. בשנת 2004 פסק ייצורו של קן, ורק מספר דגמים שלו נמכרים כיום.
סביב המותג של ברבי צמחה תעשיית אביזרים נלווים מתוצרת חברת מאטל, כמו גם חברות חקייניות: בתי בובות (משנת 1962), ריהוט וכלי רכב (משנת 1962), בובות ילדיהם של ברבי וקן (משנת 1964), בובות בעלי חיים (משנת 1980), אביזרי הלבשה (משנת 1985) וגם מוצרים לגני ילדים ובתי ספר (משנת 1990).
גרסה מוסלמית לבובת ברבי יצאה לשוק בשנת 2003, בשם "פוּלָה". הבובה נמכרת ברחבי העולם, בעיקר במדינות ערב, בתלבושות ערביות מסורתיות וחלקן נמכרות עם כאפיות ערביות על ראשיהן.
בפברואר 2014 הופיעה ברבי בשער של גיליון בגדי הים של ספורטס אילוסטרייטד.


== ביקורת ==
לאורך השנים, הייתה בובת ברבי (והיצרנית מאטל) מוקד לביקורת רבה. הביקורת נסבה סביב אידיאליזציית היתר שהבובה ומידותיה מגלמות, שדוחפת בנות צעירות, המשחקות עם הבובה ורואות בה דמות להערצה וחיקוי, לעבר בעיות דימוי גוף ואנורקסיה. גם הקהילה האפרו-אמריקאית בארצות הברית, שגדלה להוות חלק מהותי מאוכלוסיית ארצות הברית, קבלה נגד הדרה גזעית שלהם, ודרשה שייוצרו גם בובות ברבי שחורות.


=== מענה חברת מאטל לביקורת ===
לאחר עשורים של שמרנות, וכתוצאה מלחץ הולך וגובר מצד הצרכנים, היטתה חברת מאטל אוזן ופעלה בהתאם:

בספטמבר 2009, השיקה החברה את סדרת "So In Style", שנועדה לייצג ביתר נאמנות ומציאותיות אנשים שחורים, ביחס לבובות קודמות.
בינואר 2016, חשפה החברה סדרת בובות גדולה (כוללת 33 בובות), והמגוונת ביותר שלה עד כה, הכוללת בין היתר גם בובות בעלות מבנה גוף "עגלגל" (במילים אחרות, "מלאות" או במידות גדולות יותר), בובות גבוהות ונמוכות ואף בובות "קן" בעלות מבנה גוף שונה וגובה שונה.


== ראו גם ==
בראץ
פולה (בובה)
ברבי גירל


== קישורים חיצוניים ==

 אתר האינטרנט הרשמי של ברבי (באנגלית) ברבי, ברשת החברתית טוויטר
 ברבי, סרטונים בערוץ היוטיוב
ברבי, באתר אנציקלופדיה בריטניקה (באנגלית)
האתר הרשמי של "ברבי", בבעלות חברת מאטל
אירית מילוא, ברבי : סתם בובה או סמל תרבות?, באתר הספרייה הווירטואלית של מטח, מרץ 2006
 קרן עמרי, ‏בובת הברבי וההיסטוריה - וידאו, באתר הערוץ האקדמי, 28 באוגוסט 2008
ארז רונן, פרופורציות של ברבי על בחורה אמיתית, אתר "חורים ברשת", 10 באוגוסט 2012 (עותק שמור מתוך האתר archive.is)
דפנה ארד, איך ברבי היתה נראית במידות של אשה אמיתית, באתר הארץ, 11 ביולי 2013
מלודי ברון, הכירו את ברבי: יהודיה כשרה כדת וכדין, "הספרנים": בלוג הספרייה הלאומית, 07.03.2018
רחל דרוק, ברבי עם תפילין, בבלוג בית התפוצות, יוני 2018
שירה מייקין, לסדוק את תקרת הפלסטיק: ברבי חוגגת 60 אביבים, באתר הארץ, 10 במרץ 2019
לירז מרגלית, מה הכישלון של הברבי המלאה מלמד אותנו על פנטזיות ילדות ופמיניזם?, באתר הארץ, 8 בינואר 2020
שלומית דיליאון ונאוה רוזנפלד, יום ההולדת ה-60 של ברבי הוא הזדמנות לברך על השינוי ולקוות למהפכה, באתר האינטרנט של מעריב, 28 במרץ 2019


== הערות שוליים ==