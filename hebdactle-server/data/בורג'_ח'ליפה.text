בורג' ח'ליפה (בערבית: برج خليفة – מגדל ח'ליפה, היה ידוע בעבר כבורג' דובאי - برج دبي, או מגדל דובאי) הוא מגדל וגורד השחקים, הבניין והמבנה הגבוה בעולם, אשר שוכן בעיר דובאי שבאמירות דובאי, איחוד האמירויות הערביות. הבניין מתנשא לגובה של 828 מטרים (2,717 רגל), והוא המבנה בעל מספר הקומות הגדול ביותר מאז ומעולם, עם 163 קומות. עלות הקמתו מוערכת בכ-1.5 מיליארד דולר.


== רקע ==
יוזמת הפרויקט היא חברת עמר מדובאי, האדריכל הראשי הוא האמריקני אדריאן סמית' והוא נבנה על ידי חברת סמסונג הנדסה ובנייה מקוריאה הדרומית.
המגדל נקרא במקור "בורג' דובאי", אך שמו שונה ל"בורג' ח'ליפה" על שם נשיא איחוד האמירויות הערביות ושליט אבו דאבי, ש'ייח' ח'ליפה בן זאיד אל נהיאן, בשל הכספים הרבים שהזרים לדובאי בעקבות המשבר הכלכלי שבגינו נקלע האיחוד לחובות של מיליארדי דולרים.
בורג' ח'ליפה הגיע לגובהו המרבי ב-17 בינואר 2009, ועם חנוכתו ב-4 בינואר 2010 הוא החליף את בניין טאיפיי 101 (509 מטר) בתור הבניין הגבוה ביותר בעולם. בורג' ח'ליפה הפך גם למבנה הגבוה בעולם מכל סוג, והחליף את אנטנת הרדיו של ורשה, שגובהה היה 646 מטר לפני שקרסה ב־1991.
המבנה עומד במרכזו של פרויקט מעורב המשלב אזורי מסחר, מגורים ובידור. עלות בנייתו של הבניין הייתה כ-1.5 מיליארד דולר, ועלותו של הפרויקט בשלמותו היא 8 מיליארד דולר. את המבנה משרתות 57 מעליות ושמונה דרגנועים. עיצוב המגדל מבוסס על ליבה מרכזית הנמתחת מן הקרקע עד לגובהו המרבי, ומסביבה אלמנטים הבנויים לגבהים שונים ויוצרים יחד מבנה ספירלי. עיצוב זה מסייע להתמודד עם רוחות חזקות בראש המגדל ואף מקל על תכנון התשתיות המיועדות לקומות גבוהות, כגון צינורות ומעליות.
את 37 הקומות התחתונות של הבניין מאכלס בית מלון, בעיצובו של ג'ורג'ו ארמני, הכולל 160 סוויטות, ואת הקומות 45 עד 108 מאכלסות כ-700 דירות. בקומות 124–125 ו-148 ממוקמים מצפים (מרפסת אחת נמצאת בקומה 124 ונקראת The Top ומרפסת גבוהה אף יותר נמצאת בקומה 148 הנקראת Burj Khalifa SKY.), בקומה ה-76 נבנתה בריכת שחייה חיצונית, ושאר קומות הבניין משמשות למשרדים. מסביב למגדל הוקם פארק בן 110 דונם, הכולל בריכות נוי ומזרקות. "המזרקה של דובאי", הממוקמת בפארק, היא אחת המזרקות הגדולות בעולם. רוחבה 275 מטרים, וסילוני המים שלה מגיעים לגובה של כ-150 מטרים. במזרקה משולבת תאורה מתחלפת של 6,600 נורות, נעימות מוזיקליות נשמעות ברקע, והיא מציגה מופעים בשעות קבועות.
המגדל נבנה בשטח חולי, ללא מצע אדמה סלעי או יציב עליו ניתן לבנות ללא תנועת המצע. על כן, נבנו 194 עמודי יסודות עבור הבניין, בעומק של 45 מטרים בלבד. מערך זה של יסודות נסמך על החיכוך הרב שהם יוצרים יחד עם החול, ובכך מהווים יסוד יציב למגדל.


== בתרבות ==
בסרט "משימה בלתי אפשרית 4" מתרחשות מספר סצינות בבורג' ח'ליפה.
המגדל משמש כמוטיב עלילה בולט בסרט "מהיר ועצבני 7".
בסדרה סופר סטרייקה מתקיים פרק שלם בבורג' חליפה.


== גלריה ==

		
		
		
		
		
		
		
		
		


== ראו גם ==
רשימת המבנים והבניינים הגבוהים ביותר בעולם
גורדי השחקים הגבוהים בעולם
רשימת המגדלים הגבוהים בעולם
רשימת הבניינים הגבוהים בעולם על פי גובה הגג


== קישורים חיצוניים ==

  אתר האינטרנט הרשמי של בורג' ח'ליפה
בורג' ח'ליפה, באתר גורדי השחקים העולמי (באנגלית)
ירון שניידר, ‏דובאי מציגה: הבניין הגבוה בעולם, באתר ‏מאקו‏‏, ‏4 בינואר 2010‏
הנריקה צימרמן, ‏הצצה נדירה למגדל הגבוה בעולם, באתר ‏מאקו‏‏, ‏22 בינואר 2010‏
בורג' ח'ליפה, באתר אנציקלופדיה בריטניקה (באנגלית) בורג' ח'ליפה, ברשת החברתית פייסבוק
 בורג' ח'ליפה, ברשת החברתית טוויטר
 בורג' ח'ליפה, ברשת החברתית אינסטגרם


== הערות שוליים ==