Nevermind הוא אלבומה השני של להקת הגראנג' האמריקאית נירוונה. הוא יצא בספטמבר 1991 ונמכרו ממנו למעלה מ-10 מיליון עותקים בארצות הברית ו-30 מיליון עותקים בעולם.


== סקירה כללית ==
האלבום אשר נחשב בעיני רבים לאלבום הגדול ביותר בתולדות נירוונה, הפך את נירוונה מלהקה שנחשבה למשונה יחסית בעיני רבים לאחת מן הלהקות המצליחות והמוערכות ביותר כמעט בן-לילה. הוא שינה באופן יסודי את תמונתה המוזיקלית של התקופה, כשהסיט את אור הזרקורים מז'אנר רוק השיער של שנות השמונים, וסלל את הדרך לפריצתה של תנועת הגראנג', ששלטה בשוק המוזיקה במחצית הראשונה של שנות התשעים. כתוצאה מהצלחתו של האלבום הקהל נחשף ללהקות גראנג' נוספות כגון סאונדגארדן, פרל ג'אם ואליס אין צ'יינס ותרם להצלחתן. כמו כן הצלחת האלבום הכניסה את הרוק האלטרנטיבי היישר ללב המיינסטרים האמריקאי, ופתחה דלתות גם ללהקות שהיו רחוקות מתופעת הגראנג' של סיאטל, ביניהן סמשינג פמפקינס, אפגן ויגס ורייג' אגיינסט דה מאשין.
האלבום הופק בידי בוץ' ויג ומוקסס בידי אנדי ואלאס, שעיבד את הגיטרות המעוותות, התופים הרועשים, הבס הרועם והשירה הבלתי נשלטת של קורט קוביין למוזיקה שקהל נרחב של שוחרי מוזיקה יוכל להימשך אליה, ושיקבע מדד של איכות למוזיקת הרוק בהמשך העשור. קוביין הביע מאוחר יותר אי שביעות רצון מההפקה המצוחצחת והידידותית לתחנות הרדיו של האלבום, אך בהזדמנות אחרת הודה שלעיתים ההאזנה לאלבום ריגשה אותו עד דמעות.
הסינגל הראשון מתוך האלבום, Smells Like Teen Spirit, והוידאו-קליפ שנלווה אליו שהציג התאספות של תלמידי בית ספר תיכון שיוצאת משליטה, שודרו באינטנסיביות לקראת סוף 1991. הסינגלים שבאו בעקבותיו, Come As You Are ,Lithium ו-In Bloom, זכו אף הם להצלחה. האלבום הגיע למקום הראשון במצעד האלבומים של בילבורד וספריית הקונגרס הצהירה עליו כ"חשוב מבחינה תרבותית, היסטורית ואסתטית" וכללה אותה באוסף המוזיקה שלה. Nevermind קיבל אלבום זהב ופלטינה ב-27 בנובמבר 1991.
שמו של התינוק שעל גבי העטיפה הוא ספנסר אלדן שהיה אז בן ארבעה חודשים. החכה והשטר הוספו לתמונה לאחר מכן. חברת התקליטים הכינה עטיפה חלופית ללא איבר המין מכיוון שהיא חששה שאנשים יראו את העטיפה כפוגענית, אך קורט קוביין הבהיר כי הפשרה היחידה שיסכים לה היא כיסוי איבר המין עם סטיקר שעליו הכיתוב "אם אתה נפגע מזה, אתה בטח פדופיל בארון".
התינוק ספנסר אלדן הגיש תביעה נגד הלהקה על כך שלא צנזרו את אבר מינו כ30 שנה לאחר צאת האלבום, בספטמבר 2021 בטענה כי מדובר בפורנוגרפית ילדים שאסורה על פי חוק בינלאומי. 
בשל תקלה טכנית, ברוב העותקים שהופצו בארצות הברית לא מופיע הקטע Endless, Nameless, שמתחיל להתנגן בדקה ה-13:51 של הרצועה ה-12. הקטע הוא רעש מאולתר-למחצה שהוקלט לאחר הקלטה מוצלחת במיוחד של השיר Lithium.


== רשימת השירים ==
כל השירים נכתבו והולחנו על ידי קורט קוביין (למעט היכן שמצוין אחרת). 


== תביעתו של ספנסר אלדן ==
בינואר 2022 נדונה בבית משפט בלוס אנג'לס תביעת הנזיקין שהגיש ספנסר אלדן. לטענתו, הוא צולם עירום ללא אישור חתום מהוריו  באופן שהפר את האיסור על פורנוגרפיית ילדים, והצלם קירק ודל השליך אותו למים בתנוחות שהבליטו את איבר המין שלו, במתכוון. לדברי אלדן, תמונתו כתינוק השוחה לעבר קרס דיג שעליו נעוץ שטר, דימתה אותו לעובד מין המנסה לתפוס דולר, והפצתה בכל העולם גרמה לו נזקים לכל חייו.התביעה כללה 17 נתבעים, בהם הלהקה עצמה, מספר חברות תקליטים ומעצבים אמנותיים, ואת קורטני לאב, האפוטרופסית של עזבונו של קורט קוביין. בכתב ההגנה טענו הנתבעים שאלדן דווקא נהנה מהיותו "התינוק של נירוונה", והוא אף שכפל את התמונה ומכר אותה תמורת כסף, הופיע בתוכנית אירוח בבגד שהיווה פרודיה על גוף תינוק עירום, וקיעקע על חזהו את שם האלבום. ב-3 בינואר דחה השופט את התביעה, מכיוון שחלף המועד האחרון להגשתה, אך איפשר לאלדן ארכה בת 10 ימים להגישה מחדש, ואלדן הגיש את התביעה פעם נוספת ב-13 בינואר 2022.


== קישורים חיצוניים ==
 Nevermind באתר ספוטיפיי
 Nevermind באתר Last.fm
 Nevermind באתר MusicBrainz
 Nevermind באתר Discogs
 Nevermind באתר AllMusic
תיעודים של הקלטות שירי האלבום (באנגלית)
עדי רובינשטיין, ‏כשהתקופה היא רק פסקול, באתר ישראל היום, 17 ביוני 2011
עופר מתן, זה פשוט העיף אותנו: 20 שנה ל"נוורמיינד", באתר nrg‏, 24 באוגוסט 2011
יונתן שרוני‏, 20 שנה ל-"Nevermind" של נירוונה: הימים בהם קורט קוביין היה קוץ בתחת, באתר וואלה!‏, 32 בספטמבר 2011
דנה קסלר, בייבי בום: 20 שנה ל-"Nevermind", באתר nrg‏, 3 בספטמבר 2011
אור ברנע, נירוונה לנצח: 20 שנה ל"נברמיינד", באתר ynet, 22 בספטמבר 2011
לומשנה! 20 שנה ל־Nevermind בגלי צה"ל
אסף נבו, 20 שנה לנוורמיינד, makoעדיין מריח כמו רוח נעורים: Nevermind של נירוונה, באתר "מועדון תרבות"


== הערות שוליים ==