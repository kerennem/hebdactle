בז נודד (שם מדעי: Falco peregrinus) הוא מין של עוף דורס בסוג בז השייך למשפחת הבזיים.


== מאפיינים ==
אורך גופו של הזכר הוא כ-40 ס"מ ושל הנקבה כ-48 ס"מ. משקל הבוגרים הוא 580 גרם עד קילוגרם. גבו של הבז הנודד הוא בצבעי אפור כחול, ראשו שחור, ומצידי לחייו נמשך מעין שפם כהה עד מעל הגרון. גחונו בהיר ועליו כתמים שחורים הנמשכים לרוחב הגוף. דונגית-האף של הבז הנודד צהובה, וכן גם רגליו, המקור והציפורניים שחורים. לפי מדידות אחרונות של נשיונל גאוגרפיק מהירות השיא של הבז הנודד (בצלילה) היא 389.46 קמ"ש, והוא היצור המגיע למהירות התנועה הגבוהה ביותר מכל בעלי החיים בעולם.


== תת-מינים ==
לבז הנודד 17–19 תת-מינים מתוכם שלושה מצויים בישראל. בנוגע לאחד מהם, הבז המדברי, קיימת מחלוקת בין המדענים אם הוא מין בפני עצמו או תת-מין של הבז הנודד. 


== תפוצה ==
הבז הנודד הוא אחד מהדורסים הנפוצים בעולם, ולמעשה הוא נמצא בכל העולם מלבד באנטארקטיקה ובניו זילנד. הוא מקנן אף בערים ומשגשג מאוד בעיר ניו יורק רוויית גורדי השחקים והיונים. בישראל הבז הנודד מקנן נדיר בתל אביב.


== מזון ==
מזונו של הבז הנודד מורכב בעיקר מציפורים קטנות עד בינוניות, מפעם לפעם הוא צד גם יונקים, זוחלים וחרקים.


== רבייה ==
זוג בזים נודדים נשארים ביחד לכל החיים, וחוזרים לאותו קן כל שנה. בז נודד נוהג לקנן על מצוקים גבוהים וגם על בניינים גבוהים. הוא מטיל כ-3 עד 5 ביצים, שמשקלן נע בין 44 ל-48 גרם. הדגירה אורכת 28 עד 30 ימים, והנקבה דוגרת רוב הזמן. הצעירים נשארים בקן כ-35 עד 40 ימים לאחר הבקיעה.


== מקור השם ==
מין זה תואר לראשונה על ידי הטקסונום האנגלי מרמדיוק טאנסטול (Tunstall) בשנת 1771. פירוש שמו הלטיני של הבז הנודד: Falco = מגל או חרמש, המציין את צורת כנפיו הפרושות בשעת תעופה, ו-peregrinus, המציין את עובדת הימצאותו של הבז הנודד כמעט בכל העולם.


== בתרבות ==
עקב גודלו, חוזקו ומהירותו של הבז הנודד, הוא משמש כעוף ציד בספורט הבזיירות, ונהוג לאלף אותו לשם כך, בעיקר בארצות המפרץ הפרסי. הבז הנודד משמש כציפור הלאומית של איחוד האמירויות הערביות ושל אנגולה.


== גלריה ==

		
		
		
		
		
		
		


== קישורים חיצוניים ==

בז נודד, באתר אנציקלופדיה בריטניקה (באנגלית)בז נודד, באתר ITIS (באנגלית)
בז נודד, באתר NCBI (באנגלית)
בז נודד, באתר Animal Diversity Web (באנגלית)
בז נודד, באתר האנציקלופדיה של החיים (באנגלית)
בז נודד, באתר Internet Bird Collection (באנגלית)
בז נודד, באתר GBIF (באנגלית)
AP, אפילו הציפור המהירה בעולם לא מצליחה לברוח מהרעלת כספית, באתר הארץ, 22 באפריל 2019


== הערות שוליים ==