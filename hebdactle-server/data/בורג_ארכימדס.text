בורג ארכימדס הוא מכונה שתפקידה שאיבה של מים ממקווה מים נמוך, לצורכי השקיה. ההמצאה מיוחסת למתמטיקאי והממציא ארכימדס. 


== אופן הפעולה ==
בורגי ארכימדס קיימים בשתי תצורות עיקריות:

כזו שבה מערכת של כפות מלופפת סביב ציר מרכזי, כדוגמת בורג פשוט בעל להבים מעוקמים בכיוון אחד.
כזו שבה בורג בעל להבים ישרים נתון בתוך צינור חלול. מכונה זו היא מעין מישור משופע, כרוך סביב ציר מרכזי.את הבורג ניתן לסובב (ידנית, או באמצעות טחנת רוח). כאשר הכף התחתונה של הבורג מסתובבת, היא אוספת מים. בהמשך הסיבוב, כמות המים שנלכדה על ידי הכף מחליקה במעלה הצינור, עד שהיא מגיעה לקצהו העליון, ונשפכת שם לתוך מערכת ההשקיה. 

הבורג מן הסוג הראשון, שהוא קרוב משפחה לגלגל הכפות או למערכת דליים, אינו מאבד מים במהלך השאיבה. לעומת זאת, כמות המים שניתן לשאוב בו בכל סיבוב קטנה יחסית. את הבורג מן הסוג השני ניתן להרכיב בשני אופנים:

הצינור קבוע במקומו, והבורג מסתובב בתוכו. במקרה זה אין צורך באטימה מוחלטת של להבי הבורג בתוך הצינור, ומספיק שהלהבים יהיו סמוכים לגוף הצינור. באופן זה, כמות המים המטפטפת בכל שלב קטנה יחסית, ובמהלך פעולה רצופה מושג שיווי משקל שבו הנצילות האנרגטית סבירה.
הצינור מולחם ללהבי הבורג, ומסתובב עמו בחטיבה אחת. חוקרים אחדים משערים שמתקן מסוג זה, יצוק ברונזה, שימש להשקיית הגנים התלויים בבבל של סנחריב. בציורים מתקופת יוון ורומי נראים ברגים המונעים על ידי סיבוב הצינור ההיקפי, ובאופן זה מוכרח הבורג להיות מחובר לצינור.


== שימושים בבורג ארכימדס ==
מלבד השימוש העיקרי, להשקיה, נעשה שימוש בבורג ארכימדס גם לייבוש שטחי מים, בהולנד. לצורך כך נסגר אזור ימי רדוד במערכת סכרים, והמים נשאבים ממנו החוצה. 
בורגי ארכימדס מופיעים גם במפעלים שבהם נדרשת העלאה של זרעים, במערכות הזנה בלולים, במפוחי שלג, במערבלי בטון וגם בטיפול במי שופכין.
גם במכונות כביסה רציפה נעשה שימוש בבורג ארכימדס


== לקריאה נוספת ==


== קישורים חיצוניים ==
בורג ארכימדס, באתר אנציקלופדיה בריטניקה (באנגלית)