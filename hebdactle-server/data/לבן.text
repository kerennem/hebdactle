לבן הוא הצבע הנראה כאשר מביטים על אור המורכב מכל קשת הספקטרום הנראה, באור בהיר וללא בליעה, ואין לו כל גוון. צבע זה מתואר לפעמים כצבע אכרומטי (חסר צבע, כמו הצבע השחור וגווני האפור).
תאורה של אור לבן יכולה להיווצר על ידי ערבוב פרופורציונלי של שלושת צבעי היסוד של האור: אדום, ירוק וכחול.


== אטימולוגיה ==
המילה "לָבָן" מופיעה במקרא ודומה גם למילה, שמייצגת את הצבע הלבן, במודל השפה הפרוטו-שמית. (לפי המודל, בפרוטו-שמית היו שמות רק לארבעה צבעים: לאדום-חום, לירוק-צהוב, ללבן ולשחור).
השורש ל.ב.נ. מתאר הרבה דברים בשפות השמיות - קל למצוא את ההקבלות בין השפות אך לא קל לדעת מה נגזר ממה. המילה "לָבָן" היא מאותו שורש של המילה "לֶבֶּן" - דהיינו, יוגורט ודומה למילה הערבית, המתארת גבינה לבנה חמצמצה. באותו אופן, לעץ ה"לִבְנֶה" יש שם דומה גם בעברית, גם בערבית וגם באמהרית.


== לבן בצביעה ==
בתהליך צביעה הצבע הלבן יכול להיווצר על ידי החזרה של אור מפיגמנטים לבנים. כאשר מערבבים לבן עם שחור, נוצר צבע אפור. לתלמידי אומנות השימוש בלבן יכול להציג בעיות מסוימות, ויש לפחות קורס אחד באומנות שמעביר שיעורים על השימוש בצבע הלבן בציור.
בשנת 2021 פיתחו מהנדסים את הצבע שהוכר על ידי גינס שיאי עולם כצבע הלבן ביותר בעולם, כחלק מפיתוחים שמטרתם ניצול שימוש בצבעים ייעודיים להפחתת התחממות כדור הארץ.


== אור לבן ==
עד לקבלתה של תורת ניוטון, הדעה הרווחת בעולם המדעי הייתה שלבן הוא הצבע היסודי של האור, ושצבעים אחרים נוצרים על ידי הוספת רכיבים לאור. ניוטון הוכיח שהאור הלבן נוצר על ידי צירוף של צבעים אחרים.


== שימושים, סמליות וביטויים ==

המונח לבן, או אדם לבן, משמש בארצות הברית ובאירופה לציין גזעים בעלי צבע עור בהיר, בעיקר אירופים וצאצאיהם באמריקה.
פקידים בכירים, אנשי עסקים ועובדים במגזר הפיננסי נקראים "עובדי צווארון לבן", מקור הביטוי הוא מכך שמעמד זה נהג ללבוש חולצה לבנה, לעומת חולצה כחולה של הפועל הפשוט.
עבריינים כלכליים, שעבירותיהם עוסקים בהונאות כספים, נקראים "עברייני צווארון לבן".
שקר שנאמר על מנת למנוע בעיה או אי נעימות נקרא "שקר לבן".
רעש לבן הוא מונח בתורת הקולות (אקוסטיקה) שמתאר צליל שורק רצוף הכולל את התדרים הנשמעים, המהווה מטרד בדרך כלל, אולם יכול לעיתים להיווצר בשלבי מטרות בדיקה וניסוי.
"לראות את הלבן בעיניים" הוא ביטוי בעברית ישראלית שמציין בדרך כלל מפגש קרוב, לעיתים קרובות בנסיבות אלימות, בין שני אנשים. יסוד הביטוי בכך שניתן להבחין בלובן העין רק ממרחק קרוב. לדוגמה: "אהוד ברק טוען שראה להרבה מחבלים את הלבן בעיניים".
לבן ביהדות וברוב העולם המערבי מסמל טוהר וקדושה, כך למשל, בגדי הכוהנים ביהדות הם לבנים. כמו כן, הלבן הוא צבעו של שבט זבולון.
הלבנת אלמוגים - אובדן הצבע של באלמוגים. במקרים רבים הלבנת האלמוגים מובילה למותם האלמוגים הפגועים, ובכך היא מהווה איום גדול על שוניות האלמוגים.
הלבן והתכלת הם הצבעים הלאומיים של ישראל.
בדת היהודית ובדת הנוצרית מקובל שכלה לובשת לבן בליל כלולותיה כסמל לבתוליה.
השושן הצחור הוא פרח לבן והדור, המסמל טוהר וקדושה.
במקומות שונים בעולם, כגון הודו או אפריקה מקושר הצבע הלבן עם אבלות ומנהגי אבל בעוד שבתרבות המערב הצבע השחור מקושר עם אלה.
הלבן הוא צבע השלג, הקרח והכפור ולכן מזוהה עם החורף.
"האביר על הסוס הלבן" הוא ביטוי המתאר, לעיתים באירוניה, אדם אציל, זוהר, יפה ומושך.
הצבע הלבן מקושר פעמים רבות לעלבון, בגלל החוורת פניו של אדם נעלב, מכאן הביטוי "מלבין פניו".
הלבנת כספים היא פעולה פיננסית פלילית שמטרתה הסתרת זהות המקור והיעד של הכסף המועבר בפעולה זו, הביטוי צמח מכך שה"כסף השחור" של העבריינים הופך לכסף חוקי "לבן".
דגל לבן משמש לפעמים כביטוי לנייטרליות של קבוצה, ובדרך כלל משמש צד בעימות שרוצה לשאת במשא ומתן, או להיכנע, כיום, הביטוי משמש ביטוי נרדף לכניעה (למשל "הקבוצה הרימה דגל לבן וויתרה על המשחק").
המונח "הספורט הלבן" מתייחס למשחק הטניס שבעבר נהוג היה לשחק בו בתלבושת לבנה.
המונח "פיל לבן" מציין כינוי לנכס רב ערך לכאורה, אשר עלות אחזקתו גבוהה מהתועלת שבו, ולכן הופך לעול כלכלי ולמעמסה.
הקו קלוקס קלאן נהגו ללבוש גלימות לבנות.
הכותנה הייתה ידועה בעבר בכינויה "הזהב הלבן", כיום, עקב ירידתה של חשיבות החקלאות בעולם, פחת השימוש בביטוי זה.
הביטוי "לילה לבן" מתאר לילה ללא שינה.
באירועי הלילה האפל ביותר של חוברות הקומיקס גרין לנטרן, על היקום משתלט כוח של מתים-חיים בשם חיל הפקחים השחורים, והדרך היחידה להביסו היא באיחודם של חילות הפקחים הצבעוניים, השואבים את כוחם מתוך הספקטרום הרגשי לכדי חיל הפקחים הלבנים. לפי סדרת החוברות, הצבע הלבן מסמל את החיים.


== קישורים חיצוניים ==
יעקב עציון, לא צחור לבן, מקור ראשון, מוסף "שבת", 31 במרץ 2011
תמר מרקוביץ‏, יש כיוון ללבן, באתר וואלה!‏, 9 ביוני 2016
לבן, באתר אנציקלופדיה בריטניקה (באנגלית)


== הערות שוליים ==