בִּזּוּר (בלעז: דֵּה-צֶנְטְרָלִיזַצְיָה או דֵּצֶנְטְרָלִיזַצְיָה; מצרפתית: Décentralisation) הוא תהליך של חלוקה מחדש או של פיזור סמכויות או תפקידים שמרוכזים במיקום מרכזי או בידי סמכות מרכזית. התהליך ההפוך נקרא מרכוז (או "ריכוז"). מאחר שמעטים המקרים בהם המצב ההתחלתי הוא של מרכוז מוחלט, מצב של ביזור הוא תמיד יחסי למצב אחר.


== ביזור סמכויות ==
ביזור סמכויות הוא מצב שבו סמכויות שונות נתונות לגופים שונים (או לעיתים לאישים שונים באותו גוף), למשל במדינת ישראל אין באפשרותה של הממשלה לחוקק חוקים או לקבוע תוצאות משפט מכיוון שסמכויות אלה מתחלקות בינה לבין הכנסת ובתי המשפט (הפרדת הרשויות).
הביזור נובע לרוב מארבע סיבות עיקריות:

תפיסת עולם ניהולית הדוגלת בחלוקת ההחלטות בין יחידות המטה ליחידות הקו.יצירת מערכות המאזנות ובולמות אחת את השנייה ("איזונים ובלמים") כך שגורם בודד לא יהיה בעל כוח מוחלט; עיקרון זה כשהוא ממומש במדינה נקרא הפרדת רשויות.
רצון לשתף גורמים נוספים בתהליך קבלת ההחלטות.
חוסר יכולתו של אדם אחד לטפל בכל הנושאים שבאחריותו.


== מערכות מבוזרות במחשבים ==
משמעות המינוח ביזור במחשבים היא טכנית, וכוונתה לדרך בה מבוצע החישוב והיכן נמצאים הנתונים:

חישוב מבוזר: שיטה להפעלת מחשב, שבמסגרתה מתבצעים חלקים שונים של המשימה המוטלת על התוכנית במחשבים נפרדים, המקושרים ביניהם באמצעות רשת.
אחסון מבוזר: רשת שבה נשמרים נתוני המשתמש על קבוצה של שרתים ברשת.בעוד שני אלמנטים אלו מופרדים לוגית, הרי לרוב הם מופיעים ביחד (למשל, חברה בעלת מספר אתרי מחשוב יכולה לחשב את נתוני המשכורות במספר אתרים ולאחסנם בכל האתרים). עם זאת, מוכרים גם מקרים שבהם נעשה שימוש בחישוב מבוזר בלבד (למשל חישוב מבוזר קהילתי) או באחסון מבוזר בלבד (למשל אתרי גיבוי נתונים באינטרנט).
שיקול לביזור נתונים ממוחשבים הוא הקטנת הסיכון שבפגיעה במקום אחסון הנתונים וביכולת להמשיך את תקשורת הנתונים - זו למעשה הייתה המטרה המקורית בהקמת רשת ARPANET.


== קישורים חיצוניים ==
דוד גורביץ' ודן ערב, הערך "ביזור", באתר אנציקלופדיה של הרעיונות
מי מפחד מביזור?, באתר עמלנט של משרד החינוך


== הערות שוליים ==