יִיצור הוא תהליך של הפקת מוצר. תהליך זה הוא חלק חשוב בכלכלה. איכות הייצור תלויה במספר גורמים כמו איכות האנשים העוסקים בייצור, איכות חומרי הגלם, איכות אמצעי הייצור (מכונות, מחשוב וכדומה). הכמות של הייצור תלויה בשיווי המשקל של השוק. כלומר, היצע לעומת ביקוש וכן בתועלת השולית לעומת העלות השולית.
ייצור המוני הוא ייצור של מוצרים תעשייתיים בשיטות מתקדמות, כגון פסי ייצור, המאפשרות ייצור בכמויות גדולות, בדרך כלל במחירים נמוכים משמעותית מייצור ידני. הייצור ההמוני של מכוניות הפך לנפוץ על ידי הנרי פורד בתחילת המאה ה-20, ובמיוחד בפס הייצור של מכונית הפורד מודל T.
ייצור רזה (Lean Manufacturing) היא פילוסופיה ניהולית, המתרכזת בהקטנת הבזבוז בתהליכי ייצור. השיטה מתמקדת ביצירת רצפת ייצור טובה יותר, באמצעות עקרון טויוטה "יש לכבד את האנושיות". צמצום הבזבוז במפעל גורם להגדלת האיכות, הקטנת זמן הייצור והקטנת ההוצאות. כלי העבודה של הייצור הרזה כוללים ניתוח מתמיד של תהליכים, ייצור במשיכה ומניעת טעויות.
את המילה ייצור ואת השם והפועל הנגזרים ממנו – מייצר ולייצר – חידש הלשונאי והבלשן יצחק אבינרי ב"הארץ" בכ"ב בשבט תרפ"ז – 25 בינואר 1927.


== קישורים חיצוניים ==
אקונומיסט, ההבטחה להחזיר את התעשייה האמריקאית לגדולתה אינה מציאותית, באתר TheMarker‏, 24 בינואר 2017
ייצור, באתר אנציקלופדיה בריטניקה (באנגלית)


== הערות שוליים ==