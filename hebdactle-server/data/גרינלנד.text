גרינלנד (בגרינלנדית: Kalaallit Nunaat - ‏ IPA: ‏[kaˈlaːɬːit ˈnunaːt] - "ארץ הכלשיט") הוא האי הגדול ביותר בעולם מבחינת שטח (כ-2.166 מיליון קמ"ר) הוא נמצא בצפון האוקיינוס האטלנטי, המוקף באוקיינוס האטלנטי מדרום, האוקיינוס הארקטי מצפון, ים גרינלנד ממזרח ומפרץ באפין ממערב. גרינלנד היא טריטוריה דנית בעלת שלטון עצמי רחב.
גרינלנד הייתה אחת ממושבות הכתר הנורווגי עד 1814. בשנה זו עבר האי לרשות דנמרק והיא הפכה לחלק אינטגרלי מממלכת דנמרק ב-1953. ב-1 במאי 1979 היא קיבלה אוטונומיה (ימסטירה, Hjemmestyre בדנית) על ידי הפרלמנט הדני; ההחלטה נכנסה לתוקף בשנה שלאחר מכן. בנובמבר 2008 75.54% מתושבי האי הצביעו בעד הרחבת האוטונומיה מדנמרק במסגרת משאל עם שנערך באי; ההחלטה נכנסה לתוקף ב־21 ביוני 2009. מלכת דנמרק מרגרטה השנייה נשארה ראש המדינה של גרינלנד.


== היסטוריה ==
 ערך מורחב – היסטוריה של גרינלנדקיימים ממצאים המעידים על נוכחות אנושית בגרינלנד לסירוגין החל מ-2500 לפנה"ס בקירוב, כנראה מאוכלוסיית צפון אמריקה, אך התיישבות זו לא החזיקה מעמד.
מתיישבים מאיסלנד מצאו את המקום שומם כאשר הם הגיעו אליו בתחילת האלף השני. הם הקימו שלוש מושבות חדשות בדרום מערב האי, אשר התפתחו במהלך מאות השנים הבאות. השם גרינלנד הגיע מאותם מתיישבים סקנדינביים. באגדות העם הוויקינגיות[דרושה הבהרה] נאמר כי אריקר ראודי (אריק האדום) הוגלה מאיסלנד באשמת ביצוע רצח ויצא באוניות, יחד עם משפחתו ועבדיו, לחפש את האי שלפי השמועות היה בכיוון צפון מערב. הוא קרא למקום גרינלנד על מנת למשוך אליו מתיישבים נוספים. הרעיון הצליח, ונוסדה התיישבות שהחזיקה מעמד מאות שנים והגיעה בשיאה לאוכלוסייה של כ-2500 נפשות. בהמשך בישוף נוצרי נשלח למקום. ב-1386 הפכה גרינלנד לחלק מאיחוד קאלמאר משום שהייתה חלק ממלכת נורווגיה העתיקה, ולאחר מכן לחלק של המלוכה הכפולה דנמרק-נורווגיה.
לאחר כחמש מאות שנים נעלמו המושבות לחלוטין. סביר להניח כי היעלמות זו היא תוצאה של רעב ששרר במהלך המאה החמש עשרה, בתקופה הקרויה "תקופת הקרח הקטנה" שאופיינה בהידרדרות האקלים העולמי. ניתוח עצמות אדם מתקופה זו מראה תאימות גבוהה למצב של תת-תזונה.
דנמרק שמרה על שליטתה באי בהסכם קיל שנחתם ב-1815.
באוגוסט 2019 הציע נשיא ארצות הברית דונלד טראמפ לרכוש את האי, אולם הצעה זו נדחתה בידי ראש ממשלת גרינלנד ואף בידי ממשלת דנמרק שנחשבת לשולטת באי. חרף זאת, ביקש טראמפ מיועציו לבחון זאת והודיע כי ידון עם הממשל הדני בנושא.


== פוליטיקה ==
הפרלמנט של גרינלנד נקרא אִינַצִיסָרְטוּט. יש בו 31 מושבים, והנציגים בו נבחרים בבחירה ישירה, יחסית וארצית לארבע שנים. שני נציגים גם נבחרים לפרלמנט הדני, הפולקטינג. בבחירות שנערכו בשנת 2009 זכתה לראשונה זה 30 שנה מפלגת השמאל הגרינלנדית אינואיט אטקטיגיט.
ב-25 בנובמבר 2008 הצביעו תושבי האי בעד הרחבת האוטונומיה של הממשל המקומי.


== גאוגרפיה ==

גרינלנד הוא האי הגדול ביותר בעולם, ושטחו גדול יותר משטח ערב הסעודית. כ-84% משטח האי מכוסה קרח.
החלק הצפוני ביותר של גרינלנד לא מכוסה על ידי קרחון משום שהאוויר באזור זה יבש מדי מכדי שייווצר שלג, שהכרחי ליצירתו ולשימורו של קרחון. אם כל הקרח שבגרינלנד יימס לגמרי הוא יהפוך לארכיפלג. אף על פי שמבחינה גאוגרפית שייכת גרינלנד ליבשת צפון אמריקה, מהבחינה הפוליטית והתרבותית היא משתייכת ליבשת אירופה.
עיקר ההתיישבות האנושית בגרינלנד היא בדרום מערב האי, באזור החוף.
נוק נמצאת בדרום חופה המערבי של גרינלנד. בשנת 2016 התגלו באזור נוק, בחגורת האבן הירוקה של איסואה, בעקבות הפשרת שלגים, סטרומטוליטים בני 3.8 מיליארד שנים - המאובנים העתיקים ביותר שהתגלו בכדור הארץ, בהפרש של מאות מיליוני שנים מהמאובנים העתיקים ביותר שעליהם נודע לפני כן. מהגילוי של סטרומטוליטים מורכבים בחגורת האבן הירוקה של איסואה, סטרומטוליטים שנוצרו מהצטברות שכבות של ביופילם בשלב כה מוקדם בהיסטוריה של כדור הארץ, עולה האפשרות שהחיים התפתחו לראשונה על כדור הארץ לפני למעלה מ-4 מיליארד שנים.
קאנק היא העיר הצפונית ביותר בגרינלנד, ומספר קילומטרים צפונית לה שוכן סיאורלפוק שהוא היישוב הצפוני ביותר בגרינלנד.
פיורדים מצויים לכל אורך חופי גרינלנד. במזרחו של האי משתרע הפיורד הארוך בתבל, קנגרטיטיווק, שאורכו 350 ק"מ.


=== אקלים ===
בשל מיקומו של האי בחוג הארקטי, וקרבתו הרבה לקוטב הצפוני, האקלים ברוב שטחי האי קר מאוד. החורף ארוך ונמשך כמעט חצי שנה, כשבמהלכו הטמפרטורות הן נמוכות באופן קיצוני מתחת לאפס, ומשקעים הופכים לקרח שנותר על פני האדמה. הקיץ חמים אך קצר ביותר, כחודשיים.


== כלכלה ==

גרינלנד סבלה מצמיחה שלילית בתחילת שנות ה-90, אך מ-1993 המצב הכלכלי השתפר. ממשלת גרינלנד אמצה מדיניות כלכלית נוקשה מאז שנות ה-80 המאוחרות וכך יצרה עודף בתקציב ואינפלציה נמוכה. מ-1990 רשמה גרינלנד גירעון בסחר הבינלאומי לאחר סגירת מכרות העופרת והאבץ האחרונים באי. כיום גרינלנד תלויה מאוד בדיג ויצוא דגים. הענף הרווחי ביותר הוא דיג החסילונים. נעשים חיפושים למציאת מינרלים ונפט, אך יעברו כמה שנים לפני שניתן יהיה להפיק מהם תועלת כלכלית. התיירות באי היא הענף היחיד המציע פוטנציאל בטווח הקצר וגם הוא מוגבל עקב העונה הקצרה והעלויות הגבוהות הכרוכות בתיירות לאי. המגזר הציבורי הוא הדומיננטי ביותר בכלכלת גרינלנד. כחצי מתקציבה השנתי של גרינלנד, כ-600 מיליון דולר, מגיעים ממענקים מממשלת דנמרק, חלק חשוב של התמ"ג.שידורי רדיו החלו בשנת 1958 על ידי KNR ובשנת 1982 החלו שידורי טלוויזיה.


== דמוגרפיה ==
האוכלוסייה מונה 57,695 תושבים (לפי הערכה מ-2012). מתוכם 88% אינואיטים מלאים או חלקיים. שאר 12 האחוזים הם ממוצא אירופאי, בעיקר דנים.
תוחלת החיים נמוכה במושגים מערביים, ועומדת על 70.07 שנים בכלל האוכלוסייה (לגברים: 67.44 שנים, לנשים: 72.85 שנים).
התפלגות לפי גיל: 23% בגילאי 0 עד 14, 70.1% בגילאי 15 עד 64, 6.9% בגלאי 65 ומעלה.
דת: 95% מהתושבים הם נוצרים פרוטסטנטים המשתייכים לכנסיית דנמרק הלותרנית-אוונגלית. הברית החדשה תורגמה לשפה המקומית במהלך מחצית המאה ה-18 בעזרת מלומד דני ואישה מקומית, ארנארסאק. כ-2% הם אתאיסטים ואגנוסטים. היתר הם נוצרים אחרים או מאמינים בדת השמאנית האינואיטית.
גרינלנד מהווה מאז 1993 דיוקסיה נפרדת עם בישוף משלה.
אחוז ההתאבדויות באי הוא הגבוה ביותר בעולם כ 58.28 תושבים לכל 100,000 איש, לצורך השוואה הבאה אחריה היא ליטא עם 24.4 מתוך 100,000 איש.


== ראו גם ==
מוזיקה של גרינלנד
		
		


== לקריאה נוספת ==
ג'ארד דיימונד, התמוטטות, פרקים 7–8
מארק ג'נקינס, כל צבעי הקרח, נשיונל ג'יאוגרפיק, גיליון 145, יוני 2010
טים פולג'ר, האי הירוק, נשיונל ג'יאוגרפיק, גיליון 145, יוני 2010


== קישורים חיצוניים ==

 אתר האינטרנט הרשמי של גרינלנד (בגרינלנדית)
אלון עפרוני, ‏סוף העולם, הדבר האמיתי, באתר ישראל היום, 19 באוקטובר 2011
אתי ואוריאל ישיב, ‏הפלגה בפיורדים של גרינלנד, באתר GoTravel
סוכנויות הידיעות, גרינלנד: הסודות שמתחת לקרחונים הנמסים, באתר ynet, 28 בספטמבר 2012
פרדריק פלייטגן, לחשוף את הסודות בקרח של גרינלנד, באתר nrg‏, 9 בדצמבר 2012
אפרת נקש‏, תקופת הקרח: שיט בין קרחונים שניתקים לים בגרינלנד, באתר וואלה!‏, 14 בספטמבר 2017
דני ענק - סיפורו של מגלה הארצות וחוקר גרינלנד פיטר פרויקן בפודקאסט מינהר הזמן, תאגיד השידור הישראלי
גליה גוטמן, ‏לפני שהקרחונים נמסים. גרינלנד ולא לפלנד היא הדבר האמיתי. יומן מסע, באתר גלובס, 13 ביולי 2019
גרינלנד, באתר אנציקלופדיה בריטניקה (באנגלית)
 מה יקרה אם כל הקרח בגרינלנד יימס?, סרטון  באתר יוטיוב, 3 ביולי 2019
 גרינלנד - עולם קפוא וקסום, סרטון  באתר יוטיוב, 15 בספטמבר 2021


== הערות שוליים ==