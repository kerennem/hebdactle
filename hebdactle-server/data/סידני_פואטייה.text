סר סידני פּוּאַטְיֶיה (באנגלית: Sir Sidney Poitier;‏ 20 בפברואר 1927 – 6 בינואר 2022) היה שחקן קולנוע אמריקאי שמוצאו היה מאיי בהאמה. פואטייה היה השחקן האפרו-אמריקאי הראשון שזכה בפרס אוסקר לשחקן הטוב ביותר, הוא זכה בפרס בשנת 1963 על הופעתו בסרט "חמש נזירות וגבר אחד".


== ביוגרפיה ==
פואטייה נולד במיאמי שבפלורידה. הוא גדל כבן למשפחה ענייה מהאי קאט, אחד מהאיים במרכז הארכיפלג הבהאמי.
ב-1959 שיחק בברודוויי במחזה "צימוק בשמש", וב-1961 בעיבוד קולנועי של המחזה.
בשנות ה-60 נחשב פואטייה לכוכב הוליוודי. ב-1963 זכה בפרס האוסקר וב-1967 שיחק בסרטים מצליחים כמו "לאדוני באהבה", "כחום הלילה" ו"נחש מי בא לסעוד".
בשנות השבעים והשמונים ביים פואטייה מספר סרטים, בהם Let's Do It Again עם ביל קוסבי ו"שיגעון על תנאי" עם ג'ין ויילדר.
ב-1974 קיבל פואטייה תואר אבירות מהמלכה אליזבת השנייה (ראשת חבר העמים הבריטי, שאליו משתייכים איי בהאמה). ב-2002 זכה בפרס אוסקר לשם כבוד על מפעל חיים. ועדת הפרס העניקה לו את הפרס על "תרומתו, הופעותיו ונוכחותו הייחודית על המסך הגדול ועל האופן המכובד, הסגנון והחוכמה שבהם ייצג את תעשיית הקולנוע בכל רחבי העולם".
פואטייה היה נשוי לחואניטה הארדי בין השנים 1950–1965. מ-1976 הוא היה נשוי לשחקנית לשעבר ג'ואנה שימקוס. יש לו ארבעה ילדים מנישואיו הראשונים, ושניים מנישואיו השניים. בשנים 1997–2007 שימש פואטייה שגריר של בהאמה ביפן.
באוגוסט 2009 קיבל פואטייה את מדליית החירות הנשיאותית מידי נשיא ארצות הברית ברק אובמה על פועלו.


== מותו ==
פואטייה נפטר בגיל 94 ב-7 בינואר 2022 בלוס אנג'לס שמדינת קליפורניה, כתוצאה של שילוב כשל לב ווריאות, מחלת אלצהיימר וסרטן הערמונית.


== עבודותיו החשובות ==
הנועזים (1958) – סרט שבו כיכב לצד טוני קרטיס. פואטייה זכה בפרס באפט"א לשחקן הטוב ביותר בתפקיד ראשי, והיה מועמד לפרס האוסקר על תפקידו בסרט.
פורגי ובס (1959) – סרט שהתבסס על האופרה של ג'ורג' גרשווין, פואטייה שיחק בתפקיד פורגי לצידה של דורותי דנדרידג'.
חמש נזירות וגבר אחד (1963) – עליו זכה בפרס אוסקר לשחקן הטוב ביותר.
טלאי כחול (1965) – לצידה של אליזבת הרטמן, עליו היה מועמד לפרס גלובוס הזהב לשחקן הטוב ביותר - סרט דרמה.
נחש מי בא לסעוד (1967) – סרט על יחסים רומנטיים בין גזעיים. פואטייה גילם רופא צעיר שארוסתו הלבנה מציגה אותו בפני הוריה. אף על פי שהם ליברלים למדי בדעותיהם הם מזדעזעים מהעובדה שביתם עומדת להינשא לגבר שחור. את ההורים גילמו בסרט ספנסר טרייסי וקתרין הפבורן.
לאדוני באהבה (1967) – סרט המבוסס על סיפור אמיתי, על מורה צעיר המלמד בבית ספר תיכון בשכונת מצוקה לונדונית ומצליח להשתלט על קבוצה של פרחחים ולהכין אותם לחיים שאחרי סיום הלימודים.
כחום הלילה (1967) – סרט שבו שיחק פואטייה בלש החוקר רצח בעיירה גזענית במיסיסיפי. הסרט זכה בפרס האוסקר בקטגוריית הסרט הטוב ביותר לשנת 1967.


== פילמוגרפיה ==
באין מוצא (No Way Out,‏ 1950)
זעקי, ארץ אהובה (Cry, the Beloved Country,‏ 1951)
זרע הפורענות (Blackboard Jungle,‏ 1955)
גם הוא בענקים (Edge of the City,‏ 1957)
הנועזים (The Defiant Ones,‏ 1958)
פורגי ובס (Porgy and Bess,‏ 1959)
אינטרמצו בפריז (Paris Blues,‏ 1961)
צימוק בשמש (A Raisin in the Sun,‏ 1961)
טלאי כחול (1965)
הסיפור הגדול ביותר (The Greatest Story Ever Told,‏ 1965)
תקרית בדפורד (The Bedford Incident,‏ 1965)
דו-קרב בדיאבלו (Duel At Diablo,‏ 1966)
לאדוני באהבה (To Sir, with Love,‏ 1967)
כחום הלילה (In the Heat of the Night,‏ 1967)
נחש מי בא לסעוד (Guess Who's Coming to Dinner,‏ 1967)
למען אהבתה של אייבי (For Love of Ivy,‏ 1968)
הכומר והאקדוחן (Buck and the Preacher,‏ 1972)
הקשר של וילבי (The Wilby Conspiracy,‏ 1974)
ללא מעצורים (Shoot to Kill,‏ 1988)
שתולים באמריקה (Little Nikita,‏ 1989)
נפרד אבל שווה (Separate But Equal,‏ 1991)
סניקרס (Sneakers,‏ 1992)
לאדוני באהבה 2 (To Sir, with Love II,‏ 1996)
התן (The Jackal,‏ 1997)
מנדלה ודה-קלארק (Mandela and de Klerk,‏ 1997)
דייוויד וליסה (David and Lisa,‏ 1998)
החיים הפשוטים של נוח דירבורן (1999, The Simple Life of Noah Dearborn) - סרט טלוויזיה
במו ידיך (Last Brickmaker In America,‏ 2001)


== קישורים חיצוניים ==

 סידני פואטייה, במסד הנתונים הקולנועיים IMDb (באנגלית)
 סידני פואטייה, באתר AllMovie (באנגלית)
 סידני פואטייה, באתר Rotten Tomatoes (באנגלית)
סידני פואטייה, באתר Box Office Mojo (באנגלית)
 "סידני פואטייה", במסד הנתונים הקולנועיים Kinopoisk.ru (ברוסית)
 סידני פואטייה, באתר MusicBrainz (באנגלית)
 סידני פואטייה, באתר Discogs (באנגלית)
סידני פואטייה, באתר אנציקלופדיה בריטניקה (באנגלית)
איתמר זהר, השחקן זוכה האוסקר סידני פואטייה מת בגיל 94, באתר הארץ, 7 בינואר 2022
הלך לעולמו סידני פואטייה, שובר תקרת הזכוכית לשחקנים אפרו-אמריקנים בהוליווד, באתר ישראל היום, 7 בינואר 2022
סידני פואטייה, באתר "Find a Grave" (באנגלית)


== הערות שוליים ==