קָאלִידָאסַה (בדוונאגרי: कालिदास, ‏Kālidāsa, "משרתהּ של קאלי") היה משורר ומחזאי קלאסי שכתב בשפת סנסקריט. קאלידאסה נחשב, במידה רבה, לגדול המשוררים והמחזאים בשפה זו. תקופת פעילותו המדויקת אינה ידועה, אולם קרוב לוודאי שמדובר בתקופת ממלכת גופטה, ככל הנראה במאה ה-4 עד למאה ה-6.
המקום שניתן לקאלידאסה בספרות הסנסקריט, נחשב למקביל למקום שניתן לשייקספיר בספרות האנגלית. שירתו ומחזותיו מבוססים בעיקר על המיתולוגיה ההינדית ועל הפילוסופיה ההודית.
אין בנמצא תיעוד היסטורי על קאלידאסה והממצאים מתבססים על מחקר העוסק בטקסט. ככל הנראה נולד וגדל בקשמיר, על אף שניכר כי את מרבית חייו ופועלו העביר בעיר אוג'אין שבמדינת מאדהיה פרדש. חוקר הסנסקריט לקשמי דהאר קאלה (1891–1953) מתאר כיצד מתוך הכתובים ניתן לראות תיאורים עשירים של צמחייה אופיינית לקשמיר, טקסי דת ופולחן המאפיינים את אזור קשמיר או תיאורים של מקומות אזוטריים בקשמיר אשר לא היו יכולים להיות מוכרים לאדם שלא גדל בה. לאחר מכן עבר קאלידאסה למרכז תת-היבשת ההודית, לעיר אוג'אין שבמדינת מאדהיה פרדש על מנת למצוא פטרון. עדויות רבות מסיקות כי פטרונו של קאלידאסה היה המלך ויקראמאדיטיה  אשר משל באוג'אין. השם ויקרמאדיטיה ככל הנראה אינו מציין דמות היסטורית והוא כינוי שניתן לכמה מלכים בתקופות שונות ובניהם צ'נדראגופטה השני  אליו מיוחס קאלידאסה. התאוריה הפופולרית מניחה שקאלידאסה פרח בתקופת שלטונו במאה הרביעית והחמישית לספירה והקריירה שלו נמתחה גם אל תקופת שלטונם של קומראגופטה הראשון  וסקנדאגופטה .
הממצאים הפלאוגרפים הראשונים של קאלידאסה נמצאו במקדש השמש של העיר מנדסור  שבמאדהיה פרדש בכתבים סנסקריטיים המתוארכים ל-473 לספירה.


== יצירתו ==


=== מחזות ===
כיום ידוע על שלושה מחזות שכתב קאלידאסה:

Mālavikāgnimitram ‏ (मालविकाग्निमित्रम्), "מאלאוויקה ואגנימיטרה".
Abhijñānaśākuntalam ‏ (अभिज्ञान शाकुन्तलम्), "זיהויה של סאקונטלה" - נחשב ליצירת מופת. מחזה זה היה אחת העבודות הראשונות בשפה הסנסקריט שתורגמו לאנגלית על ידי ויליאם ג'ונס ב-1789 ומאז הוא תורגם לשפות רבות נוספות.
Vikramōrvaśīyam ‏ (विक्रमोर्वशीयम्), "על ויקראמה ואורוואשי".


=== שירה ===


==== שירה אפית ====
כיום ידוע על שני שירים אפיים שכתב קאלידאסה:

Raghuvamsa ‏ (रघुवंश), "שושלת ראגו".
Kumārasambhava ‏ (कुमारसम्भव), "לידתו של קומארה".


==== שירה לירית ====
בין שיריו הליריים של קאלידאסה, שני שירים חשובים הם:

Ṛtusaṃhāra ‏ (ऋतुसंहार), "הצגת העונות" - מתאר את שש עונות השנה, על ידי סיפור חוויותיהם של שני נאהבים בכל אחת מהעונות.
Meghadūta ‏ (मेघदूत), "שליח עננים" - מתאר את סיפורו של יאקשה (סוג של רוח טבע במיתולוגיה ההינדואית), המנסה לשלוח באמצעות ענן מסר לאהובתו, הנמצאת בהרי ההימלאיה. אחד השירים הפופולריים ביותר של קאלידאסה, שזכה לפרשנויות רבות.


== לקריאה נוספת ==
יגאל ברונר ודוד שולמן, עין להודו, ידיעות אחרונות - ספרי חמד - הוצאת מאגנס, 2019


== קישורים חיצוניים ==

מיה טבת דיין, חגיגה לחובבי התרבות ההודית בפרט ולאוהבי הספרות בכלל, באתר הארץ, 6 במאי 2015 - על השפר "אות ההיזכרות של שָׁקוּנְטָלָה"
קאלידאסה, באתר אנציקלופדיה בריטניקה (באנגלית)
כתבי קאלידאסה בפרויקט גוטנברג (באנגלית)


== הערות שוליים ==