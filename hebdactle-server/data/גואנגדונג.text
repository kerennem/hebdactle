גְוָאנְגְדונג (בסינית מפושטת: 广东; בסינית מסורתית: 廣東; בפין-יין: Guăngdōng, יוטפנג: Gwong2dung1) הוא מחוז בדרום הרפובליקה העממית של סין הידוע גם בשם "קנטון". שטחו 179,800 קמ"ר ואוכלוסייתו נאמדת ב-126 מיליון נפש, עובדה ההופכת את גואנגדונג למחוז המאוכלס ביותר בסין. בירתו היא העיר גְוָאנְגג'וֹאוּ (广州).
מרבית תושביו נמנים עם בני ההאן, הקבוצה האתנית הגדולה בסין, אך שפתם, הקנטונזית, שונה משמעותית מן הניב המנדריני, הנפוץ בשאר סין. עובדה זו, ביחד עם הריחוק היחסי ממוקדי הכוח המסורתיים בסין, וכן הקשר המתמיד עם זרים, הפכה את המחוז למחוז בעל גאווה עצמית חזקה.
מחוז זה, בין היתר בשל קרבתו להונג קונג, הוא העשיר במחוזות סין, וככזה הוא מושך אליו כמות לא מבוטלת של מהגרי עבודה ממחוזות עניים יותר בסין. בשל הקשר הממושך של המחוז עם שאר העולם רבים מן המהגרים הסינים ברחבי העולם הם קנטונזיים (קרי, מוצאם מגואנגדונג), וזהו למעשה הניב הנפוץ ביותר בשכונות המהגרים הסיניות ברחבי העולם. לעובדה זו גם השפעה ישירה על עושרו היחסי של המחוז, שכן רבים מן הסינים ברחבי העולם בוחרים להשקיע הון זר ב"מולדתם", גואנגדונג. זהו איפוא מחוז המאופיין בעיקר כמרכז כלכלה, עסקים ותעשייה. ניתן להבחין בזאת בעיקר בשפע גורדי השחקים, הכבישים המהירים והמפעלים ברחבי המחוז ובערָיו. ניתן לציין למשל, את העיר שֶנגֶ'ן (深圳/Shēnzhèn), הצמודה להונג קונג. עיר זו, שהייתה לא יותר מכפר דייגים עד 1980, הוכרזה אז כאזור כלכלי מיוחד, והפכה כמעט בין לילה לאחת הערים העשירות בסין, עם מרכזי עסקים וקניות המשרתים את תושבי הונג קונג, בד בבד עם לא מעט אלימות וזנות. בשנת 2018 נחנך גשר הונג קונג-ז'והאי-מקאו אשר מחבר את העיר ג'וחאי, אשר נמצאת במחוז עם ערי המדינה הונג קונג ומקאו.
אלמנטים רבים מהתרבות הקנטונזית נפוצו בכל רחבי סין ובפזורה הסינית בעולם. טקס התה הסיני הומצא באזור זה, כמו גם ארוחת הדים סאם המלווה בתה. בנוסף, רוב המהגרים הסינים למערב עד שנות העשרים הגיעו מאזור זה, ולכן המטבח הסיני אמריקאי, והאופן בו אוכל סיני באופן כללי מונגש למערב, מבוססים על המטבח הנהוג במחוז זה.


== חלוקה מנהלית ==
גואנגדונג מחולקת מבחינה מנהלים לעשרים ואחד חבלים עירוניים:


== ראו גם ==
מעבר מיי


== קישורים חיצוניים ==

 אתר האינטרנט הרשמי של גואנגדונג
גואנגדונג, באתר אנציקלופדיה בריטניקה (באנגלית)