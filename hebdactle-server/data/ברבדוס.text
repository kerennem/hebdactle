ברבדוס (באנגלית: Barbados) היא מדינת אי הממוקמת באוקיינוס האטלנטי, מעט מזרחה לים הקריבי. היא שוכנת על אי מקבוצת האיים האנטילים הקטנים, ממזרח לשרשרת האיים המרכזית. 434 קילומטר צפונית לוונצואלה. שטח האי הוא 431 קילומטר רבוע, ברובו מישורי נמוך, ואזורים גבוהים יותר בפנים האי. בריטניה שלטה על האי משנת 1627 עד קבלת העצמאות ב-1966.בשנים 1966–2021 הייתה ברבדוס מונרכיה חוקתית בראשות אליזבת השנייה, וב-30 בנובמבר 2021 הפכה ברבדוס לרפובליקה. בראש המדינה עומדת הנשיאה הראשונה, סנדרה מייסון.
האקלים, האדמה והנוף קבעו את הבסיס הכלכלי של ברבדוס: ייצור סוכר, ותיירות. האקלים הנוח כל ימות השנה מושך כמיליון תיירים בשנה, רובם מאמריקה ומאירופה. האקלים נוח במיוחד לגידול סוכר, ועד היום מבוססת הכלכלה על גידול סוכר ועיבודו. בשנות ה-80 של המאה ה-20 נעשה מאמץ מוצלח לגוון את הכלכלה, ופותחו ענפים חדשים ובהם בנקאות ותעשיית רכיבים אלקטרוניים.


== פוליטיקה וממשל ==
ברבדוס היא מדינה עצמאית מאז 30 בנובמבר 1966. עד 30 בנובמבר 2021 היא תפקדה כמונרכיה חוקתית ודמוקרטיה פרלמנטרית: המלכה אליזבת השנייה תפקדה כראש המדינה, שיוצגה על ידי מושל הכללי, ואת סמכויותיה הביצועיות הפעיל ראש הממשלה. ב-30 בנובמבר 2021 עברה המדינה למעמד של רפובליקה, כאשר המושלת סנדרה מייסון החליפה את המלכה אליזבת' בתור ראש המדינה. מספר הנציגים בתוך בית האספה עלה בהדרגה מ-24 נציגים עם הקמת המדינה, למספר הנוכחי – 30 מושבים.
במהלך שנות ה-90, על פי הצעה של טרינידד וטובאגו, ניסתה ברבדוס איחוד פוליטי עם טרינידד וטובאגו ועם גיאנה. הפרויקט עוכב לאחר שראש ממשלת ברבדוס דאז חלה, ומפלגת העבודה הדמוקרטית שלו הפסידה בבחירות הכלליות. עם זאת, ברבדוס המשיכה לחלוק קשר הדוק עם גיאנה וטרינידד וטובאגו.
ברבדוס מתפקדת בשיטה דו-מפלגתית: שתי המפלגות הדומיננטיות הן מפלגת העבודה הדמוקרטית ומפלגת העבודה של ברבדוס. עד שנת 2003, כל מפלגה כיהנה שתי קדנציות בהנהגה לסירוגין. בבחירות הכלליות ב-2003 ניצחה מפלגת העבודה של ברבדוס בקדנציה שלישית, וכתוצאה מכך ניהלה את משרדי הממשלה 14 שנים ברציפות, מ-1994 ועד הבחירות ב-2008.
מאז הקמתה לברבדוס היו מספר מפלגות שלישיות: תנועת הלחץ העממית, שהוקמה בתחילת שנות ה-70 והתמודדה בבחירות ב-1976; המפלגה הלאומית הדמוקרטית שהתמודדה בבחירות ב-1994; הקונגרס הדמוקרטי העממי שהתמודד בבחירות ב-2008. מלבד אלו, מספר מתמודדים עצמאים עמדו לבחירה, אך אף אחד מהן לא זכה במושב בפרלמנט.
ב-15 בספטמבר 2020, במהלך נאום מדיניות הממשלה, הכריזה המושלת הכללית דיים סנדרה מייסון כי המלכה אליזבת תחדל להיות ראש המדינה, והמדינה תהפוך לרפובליקה עד יום העצמאות ה-55 שלה ב-30 בנובמבר 2021. "הגיע הזמן להשאיר מאחור את העבר הקולוניאלי שלנו. אזרחי ברבדוס רוצים ראש מדינה משלהם".


=== חוק ===
חוקת ברבדוס היא החוק העליון של המדינה. היועץ המשפטי לממשלה עומד בראש מערכת המשפט העצמאית. מבחינה היסטורית, חוקי ברבדוס התבססו על כולם על המשפט המקובל באנגליה, עם עיבודים מקומיים קלים. בזמן העצמאות, הפרלמנט הבריטי איבד את יכולתו לחוקק חוקים עבור ברבדוס, אבל החוקים הבריטיים והאנגליים המקובלים נותרו בתוקפם, ויחד עם צעדים אחרים שכבר אומצו על ידי הפרלמנט של ברבדוס, קם הבסיס למערכת המשפטית של המדינה החדשה.
חקיקה בברבדוס יכולה להיות מושפעת על ידי ארגונים כמו האו"ם, ארגון מדינות אמריקה, או גופים בינלאומיים אחרים שלברבדוס יש התחייבות אליהם באמנה. צעדים חדשים שהתקבלו על ידי הפרלמנט של ברבדוס, דורשים הסכמה מלכותית של המושל הכללי על מנת להפוך לחוקים.
בברבדוס, בגדי הסוואה שמורים לשימוש צבאי בלבד, ואסור לאזרחים, כולל ילדים, ללבוש אותם.


=== מערכת משפטית ===
המערכת המשפטית של ברבדוס מורכבת ממספר גופים:

בתי משפט השלום: עוסקים בעניינים פליליים, אזרחיים, מקומיים, ענייני נוער ובאלימות. יכולים גם לעסוק בעניינים העוסקים בחקירות של חוקר מקרי מוות, רישיונות משקאות חריפים, ונישואים אזרחיים. בנוסף בתי משפט השלום עוסקים בחוזים ובדיני נזיקין, בתנאי שלא יעלו על 10,000 דולר.
בית המשפט העליון: מורכב מבית משפט עליון ומבית משפט לערעורים.
בית משפט עליון: מורכב מחטיבות אזרחיות, פליליות ודיני משפחה.
בית משפט לערעורים: מטפל בפניות מבית משפט עליון ומבית משפט השלום. הוא דן בתחום השיפוט האזרחי והפלילי. יכול להיות מורכב ממשפטים יחידים לערעורים בלשכות, או לשפוט כבית משפט מלא עם שלושה שופטים של ערעורים.
בית המשפט הקריבי לצדק (CCJ): בסיסו בפורט אוף ספיין בירת טרינידד וטובאגו. נמצא מעל לחוק של ברבדוס. בית המשפט הקריבי לצדק עשוי לפתור עניינים שנויים במחלוקת בשוק הקריבי.


== גאוגרפיה ==

האי ברבדוס שוכן במזרח הים הקריבי, צפונית לוונצואלה ומזרחית לסנט וינסנט. אורכו כ-34 ק"מ, ורוחבו המרבי כ-23 ק"מ. הבירה, ברידג'טאון, שוכנת בחופו הדרום-מערבי.
האי מישורי, וההר היחיד בו, הר הילאביי, מתנשא לגובה של 336 מ' בלבד. באי זורמים נחלים מעטים, אך מתחת לפני הקרקע ערוצים תת-קרקעיים רבים.
בעבר כוסה האי ביערות, אך אלה בוראו ברובם כדי לפנות שטחים למטעים של קני סוכר. למעשה, היערות נותרו רק באזורים תלולים, שאינם נוחים לחקלאות, והם כוללים, בין היתר, עצי פיקוס, דקל ומהגוני.


== כלכלה ==
ברבדוס ממוקמת במקום ה-115 ברשימת המדינות העשירות בעולם מבחינת תמ"ג לנפש. היא המדינה העשירה והמפותחת ביותר במזרח הקריביים. יש לה כלכלה מפותחת מעורבת ורמת חיים באורח בינוני עד גבוה. על פי הבנק העולמי ברבדוס סווגה בין 66 הכלכלות בעלות ההכנסה הגבוהה בעולם. מחקר עצמי שנערך ב-2012 בשיתוף עם הבנק לפיתוח הקריביים גילה ש-20% מאוכלוסיית המדינה חיים בעוני, וכמעט 10% מהאוכלוסייה לא יכולים לענות על צורכי המזון היומיים הבסיסיים שלהם.
מבחינה היסטורית, כלכלת ברבדוס הייתה תלויה בגידול קני סוכר ובפעילויות נלוות, אבל בשנות ה-70 המאוחרות ובשנות ה-80 המוקדמות החלה התפתחות בתעשייה ובתיירות במדינה. מאז שנות ה-90 ממשלת ברבדוס נתפסה כעסק ידידותי ויציב מבחינה כלכלית. האי ראה תנופת בנייה בהקמת ובשיפוץ בתי מלון, מתחמי משרדים ובתי מגורים. תיירות מהווה את אחת מענפי הכלכלה המרכזיים במדינה. תיירים נמשכים לחופים של האי ורבים מגיעים אליה מצפון-אמריקה ומאירופה.
הממשלים בברבדוס השקיעו מאמצים כדי לצמצם את האבטלה במדינה, לעודד השקעות זרות ישירות ולהפריט ארגונים שנותרו בשליטת הממשלה. האבטלה צומצמה ל-10.7% בשנת 2003, ובשנת 2011 עמדה על 11.2%.
הכלכלה התכווצה ב-2001 וב-2002 בשל האטה בתיירות והשפעת פיגועי 11 בספטמבר, אך היא התאוששה ב-2003 וראתה צמיחה מאז שנת 2004. שותפות סחר מסורתיות של ברבדוס הן קנדה, הממלכה המאוחדת, ארצות הברית והקהילייה הקריבית (במיוחד טרינידד וטובאגו).
קשרים עסקיים וזרימת השקעות הפכו למשמעותיים: החל משנת 2003 האי ראה מקנדה 25 מיליארד דולרים קנדיים בהשקעת אחזקות, מה שממקם את ברבדוס כאחד מחמשת היעדים העליונים של קנדה להשקעות זרות ישירות. איש העסקים יוג'ין מלניק (Eugene Melnyk) מטורונטו, הוא תושב הקבע העשיר ביותר במדינה. שנת 2006 נחשבת לאחת השנים העמוסות ביותר בבניה בברבדוס, בבוא השלבים הסופיים בבניית פרויקטים מסחריים של מיליוני דולרים באי. ברבדוס מקיימת את הבורסה השלישית בגודלה באזור האיים הקריביים.


== דמוגרפיה ==
אוכלוסיית ברבדוס נאמדה ב-2013 ב-288,725 נפש. כ-85 אחוזים מן התושבים הם ממוצא אפריקני, צאצאים לעבדים שהובאו לאי ממערב אפריקה בתקופת העבדות (קבוצה זו מכונה אפרו-בג'ן - Afro-Bajan). כ-5 אחוזים מן התושבים הם ממוצא אירופי, בעיקר אנגלי ואירי. שאר התושבים הם ממוצא מעורב או ממוצא אסייתי - צאצאים למהגרים מסין, תת-היבשת ההודית והמזרח התיכון (בעיקר ערבים נוצרים שמוצאם בסוריה ובלבנון, קבוצה קטנה אך רבת-השפעה). כ-140,000 בני ברבדוס וצאצאיהם חיים מחוץ לברבדוס, בעיקר בבריטניה, קנדה וארצות הברית.
הדת העיקרית היא הנצרות, בעיקר נצרות פרוטסטנטית לסוגיה. הקהילה היהודית בברבדוס מונה כ-100 תושבים.
נתונים על פי ספר העובדות העולמי של ה-CIA: 
שיעור ילודה: 12.23 לידות ל-1000 איש (הערכה משנת 2012) שיעור תמותה: 8.39 מיתות ל-1000 איש (הערכה משנת 2012) שיעור גידול אוכלוסייה: 0.354% (הערכה משנת 2012) תוחלת חיים: 74.52 (גברים- 72.25; נשים- 76.82) שיעור אוריינות: 99.7%


== יהדות ברבדוס ==
יהודים ראשונים הגיעו אל האי בשנת 1661, והיוו את הנוכחות היהודית הראשונה באיים הקאריביים. בין ראשוני המתיישבים היו יהודים שגורשו מספרד וברחו לברזיל, ומברזיל אל האי, בו נהנו מחופש דת ורישיונות סחר. בתקופה זו הקימו היהודים את בית הכנסת "נידחי ישראל" בעיר הבירה ברידג'טאון. המבנה ניצב על תילו עד לקריסתו תחת הוריקן בשנת 1831, ונבנה מחדש בשנת 1833. עד היום נקרא רחוב בית הכנסת "סינגוגה סטריט". בשנת 1752 כיהן בברבדוס הרב רפאל חיים מארץ ישראל, שחיבר את קהילת האי ליהדות העולם. ברם, החל מקריסת בית הכנסת יהודים החלו להגר מן המקום ולהיטמע באוכלוסייה, עד שבשנת 1900 כבר לא נותר בברבדוס יהודי אחד, ומבנה בית הכנסת נמכר לנוצרי, ועבר מספר שימושים. החל משנות השלושים החלה הגירה של יהודים ממזרח אירופה אל האי, שהחלו לקיים במקום חיי קהילה בשנית. בשנת 1983 ממשלת ברבדוס הלאימה את מבנה בית הכנסת ותכננה לבנות במקום בית משפט, אך לאחר מחאה מצד הקהילה היהודית באי, שמנתה באותה עת כשישים איש, ממשלת ברבדוס שיפצה את המקום, והמבנה נחנך מחדש כבית כנסת בשנת 1986.


== בריאות ==
בדומה למדינות אחרות בחבר העמים הבריטי כל אזרחי ברבדוס מכוסים על ידי שירותי בריאות לאומיים. בברבדוס יש מעל ל-20 מרפאות ברחבי הארץ, בנוסף לבית החולים המלכה אליזבת' שנמצא בברידג'טאון. בשנת 2011 חתמה ממשלת ברבדוס על תזכיר הבנה לחכירת בית החולים סנט ג'וזף בדנוור, קולורדו. על פי העסקה קולורדו תשמש כיעד מרכזי לתיירות מרפא. הממשלה גם הצהירה על תחילת בניית בית חולים חדש שיחליף את בית החולים המלכה אליזבת'.
על פי ספר העובדות העולמי של ה-CIA, הוצאות הבריאות של ברבדוס לשנת 2010 היוו כ-8% מהתמ"ג.


== צבא ==
צבא ברבדוס, או כוחות ההגנה של ברבדוס (BDF) הוא השם שניתן לכוחות המזוינים המשולבים של ברבדוס.
הצבא הוקם ב-15 באוגוסט 1979 כצבא התנדבותי החל מגיל 18, והוא אחראי על ההגנה הטריטוריאלית של ברבדוס ועל ביטחון הפנים של המדינה.
המטה של הצבא ממוקם באזור דרום עיר הבירה ברידג'טאון.
כוחות ההגנה של ברבדוס מתחלקים למספר רכיבים עיקריים:

חיל המטה - מספק תמיכה מנהלית ולוגיסטית עבור כל הכוחות.
גדוד ברבדוס - המרכיב העיקרי בכוחות הקרקע. כולל גם יחידות סדירות וגם יחידות מילואים.
משמר החופים של ברבדוס - האלמנט הימי של הצבא. תפקידו לשמור על המים הטריטוריאליים של ברבדוס.
יחידת הצוערים - ארגון הנוער הצבאי של ברבדוס, הכולל חיל רגלים של צוערים.כוח אדם זמין אצל גברים בגילאי 16–49 לשירות צבאי הוא 73,820, כאשר כושר ההתאמה הוא 58,125.
כוח אדם זמין אצל נשים בגילאי 16–49 לשירות צבאי היא 73,835, כאשר כושר ההתאמה הוא 58,016.
בפועל משרתים בצבא 1,842 גברים ו-1,849 נשים.


== תרבות ==
השפעת האנגלים על ברבדוס בולטת בהשוואה להשפעתם על איים אחרים באיים הקריביים. דוגמה טובה לכך היא הספורט הלאומי- קריקט. אחד האירועים התרבותיים הגדולים ביותר בברבדוס הוא פסטיבל היבול- הקרופ אובר (Crop over). כמו במדינות רבות אחרות באיים הקריביים ובאמריקה הלטינית, הפסטיבל הוא אירוע חשוב עבור תושבי האי, ואלפי תיירים נוהרים לאי כדי להשתתף באירוע השנתי. הפסטיבל כולל תחרויות מוזיקה ופעילויות מסורתיות אחרות, וכולל את רוב מוזיקת הקליפסו המיוצרת באי במשך השנה שעברה. הגבר והאישה שקטפו את כמות קני הסוכר הגדולה ביותר מוכתרים כמלך והמלכה של פסטיבל היבול. פסטיבל הקרופ אובר יוצא לדרך מתחילת יולי, נגמר במצעד תחפושות ביום שני הראשון של חודש אוגוסט.
מאז תחילת המאה ה-21 ריהאנה היא האמן הידוע ביותר מברבדוס בתחום המוזיקה. יוצרים ואומנים נוספים מתחום המוזיקה שמקורם בברבדוס הם שונטל, רופי, והלהקה קובר דרייב.


== תיירות ==
האקלים האביבי והקיצי גורם לשגשוג התיירות. שדה תעופה בינלאומי ומודרני מקדם את הבאים בדרך האוויר. כ-3,000 תיירים מגיעים מדי יום, חלקם מגיעים להשתתף בפסטיבלים השונים שמתקיימים לאורך כל השנה, חלקם מגיעים ליהנות מאתרי הטבע, חופי הים ואתרי הצלילה.


== קישורים חיצוניים ==

 אתר האינטרנט הרשמי של ברבדוס
ברבדוס, אתר הממשלה הרשמי (באנגלית)
ברבדוס, תקציר ונתונים סטטיסטיים באתר ספר העובדות על מדינות העולם של ה-CIA (באנגלית)
 ברבדוס זוכה לעצמאות, ארכיון הסרטונים של AP, נובמבר 30, 1966
ברבדוס, באתר אנציקלופדיה בריטניקה (באנגלית)
מידע על ברבדוס בקטלוג "מרחב" של הספרייה הלאומית


== הערות שוליים ==