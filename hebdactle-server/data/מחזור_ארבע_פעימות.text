מחזור ארבע פעימות הוא סיווג של מנוע בעירה פנימית. מנוע ארבע פעימות פועל בצורה מחזורית. כל מחזור מורכב מארבע פעימות, שרק אחת מהן מספקת כוח לצרכן. מנוע ארבע פעימות  משמש להנעת מכוניות, אופנועים, כלי שיט גדולים וכלי טיס. מנועי ארבע פעימות בדרך כלל שקטים יותר ובעלי נפח גדול בהשוואה למנועי שתי הפעימות.


== אופן הפעולה ==
מנוע ארבע פעימות מבצע את עבודתו על ידי ארבעה מהלכי בוכנה, שנעה בתוך גליל: יניקה, דחיסה, עבודה, פליטה.
בראש כל גליל שני שסתומים - שסתום יניקה ושסתום פליטה. כיום נפוצים גם מנועים בעלי ארבעה שסתומים - שני שסתומי פליטה ושני שסתומי יניקה. כך ניתן לשפר את טיב הבערה מבלי צורך להגדיל את נפח המנוע.


=== פעולות במחזור עבודה אחד ===

במהלך פעימת היניקה שסתום היניקה פתוח והבוכנה יורדת עד לנקודה התחתונה ביותר (נקודה מתה תחתונה - נמ"ת). כתוצאה מכך הנפח בגליל גדל ותת-הלחץ גורם לתערובת הבערה - במנועי בנזין: תערובת של בנזין ואוויר מהמאייד, במנועי דיזל: אוויר נקי - להיכנס לחלל הצילינדר.
במהלך פעימת הדחיסה שני השסתומים סגורים והבוכנה עולה, בכוח האינרציה מהמהלך הקודם (ובמהלך ראשון - מהכוח שניתן לה על ידי המתנע ). כתוצאה מכך נפח תערובת הבערה בגליל קטן, הלחץ והטמפרטורה עולים.  לקראת סוף המהלך של הבוכנה כלפי מעלה, ניצתת התערובת. במנועי בנזין התערובת ניצתת על ידי ניצוץ שיוצר המצת, ובמנועי דיזל מוזרק למערכת סולר אשר ניצת כתוצאה מהטמפרטורה הגבוהה שיוצר תהליך הדחיסה.
פיצוץ התערובת בגליל יוצר הדף הגורם לבוכנה לרדת שוב, ולהפוך את האנרגיה של הפיצוץ לאנרגיה קינטית היוצרת תנועה קווית, שהטלטל הופך לתנועה סיבובית ומסובב את גל הארכובה (ציר המנוע), אשר מחובר לגלגלים. מהלך זה נקרא פעימת עבודה, והוא המהלך היחידי מבין ארבעה מהלכי הבוכנה שבו הבוכנה מניעה את ציר המנוע.
במהלך פעימת הפליטה שסתום הפליטה נפתח והבוכנה עולה עד לנקודה העליונה ביותר (נקודה מתה עליונה - נמ"ע), כתוצאה מהאינרציה ממהלך העבודה. כתוצאה מכך הנפח בצילינדר קטן והגזים השרופים נפלטים החוצה דרך השסתום לכיוון סעפת הפליטה והמפלט.לאחר מכן הבוכנה שוב מתחילה לרדת, ומתחיל מחזור חדש.
פתיחת וסגירת השסתומים המתאימים ברגע הנכון מתבצעת על ידי גל זיזים. גל הזיזים מונע על ידי גל הארכובה של המנוע באמצעות רצועה או שרשרת תזמון ולעיתים באופן ישיר על ידי גלגלי שיניים.


== ראו גם ==
מחזור שתי פעימות
מנוע ונקל


== קישורים חיצוניים ==
מנוע ארבע פעימות באתר Howstuffworks