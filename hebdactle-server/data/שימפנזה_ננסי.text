השימפנזה הננסי (בּוֹנוֹבּוֹ, שם מדעי: Pan paniscus) הוא אחד משני המינים בסוג שימפנזה.


== גילוי ומשמעות השם ==
חוקר האנטומיה הגרמני ארנסט שוורץ  נחשב כמי שהבחין לראשונה בייחודו של הבונובו ב-1928, כשחקר גולגולת שהובאה מקונגו לבלגיה ונחשבה כשייכת לשימפנזה מצוי צעיר. שוורץ פרסם את גילויו ב-1929, וקבע שמדובר בפרט בוגר שמבנה גולגולתו קטן. ב-1933 פרסם הרולד קוליג', חוקר אנטומיה אמריקאי, תיאור מפורט של בונובו והעלה אותו לדרגת מין טקסונומי נפרד, השייך לסוג הטקסונומי שימפנזה (Pan).
משמעות שמו המדעי של הבונובו, Pan paniscus, היא "קטן". בניגוד לשם, משקלם של הבונובואים זהה לתת-מין הקטן בשימפנזים.


== תיאור המין ==
המין נפוץ ביערות גשם וביערות טרופיים יבשים, בנחלות מבודדות שבצידו הדרומי של האגן המרכזי של הנהר קונגו. הבונובו נצפו בנחלות של 29-14 קמ"ר, אך מידע זה הוא מתצפית בקבוצות אורגניות ולא ממחקר שיטתי שנועד לקבוע את גבולות הנחלה[דרוש מקור].
רגליהם של הבונובו ארוכות, ראשם קטן וכתפיהם צרות. מצחם גבוה, פיהם אדמדם ובולט על רקע פנים שחורות וארוכות, אוזניהם קטנות ואפם רחב כשל הגורילה. גובהם הממוצע הוא 111 ס"מ בנקבה ו-119 ס"מ בזכר[דרוש מקור], כשני שלישים מגובהו של אדם ממוצע. משקל הגוף אצל הזכרים 37 – 61 ק"ג (45 בממוצע) ואצל הנקבות 27 – 38 ק"ג (33.2 בממוצע). שיערם שחור וארוך מזה של השימפנזה המצוי, ומכסה גם אזורים החשופים בדרך כלל כלחיים. צבע עורם כהה כמעט לכל אורך חייהם, דבר המבדיל אותם מהשימפנזה בהירת העור.
שניים מהמאפיינים החברתיים המייחדים את המין הם, שהקבוצה נשלטת על ידי נקבות, ושיחסי המין הם חלק אינטגרלי מהיחסים החברתיים, ומתקיימים, לרוב, לשם שעשוע והנאה ולאו דווקא לשם רבייה. כתוצאה מכך מידת תוקפנותם נמוכה מזו של השימפנזה המצוי. יחסי המין הם הן הטרוסקסואלים והן הומוסקסואליים, אין הקפדה על מדרג גילים, ויחסי מין בין קרובי משפחה מוקעים חברתית רק לעיתים רחוקות[דרוש מקור]. למרות זאת, קצב הילודה דומה לזה של השימפנזה המצוי. הנקבה יולדת ולד אחד כל 5-6 שנים לערך. הבונובו, בדומה לאדם, שומר על הפרדה ברורה בין מין לצורך הנאה וכמרכיב המספק צורך חברתי, לבין מין לצורך רבייה.[דרוש מקור]


== אבולוציה ==
החל מיוני 2012 ריצוף גנום של פרט בונובו הושלם ונמצא במאגרי הרצפים (DDBJ/EMBL/GenBank) תחת מספר רשומת EMBL AJFE01000000
.
מעריכים כי האב הקדמון המשותף לשימפנזה ולאדם חי לפני 5-6 מיליון שנים. הפיצול בין שימפנזה מצוי לבונובו אירע בתקופה מאוחרת יותר, ככל הנראה כחלק מההסתגלות לסביבה יבשה ופתוחה. מתוך כ-22 אלף גנים המבוטאים באדם, מעריכים כי 678 גנים נוספו לגנום האנושי וכ-740 גנים נפחתו מהגנום השימפנזי, מאז שאבותיהם הפסיקו להזדווג אלה עם אלה. כתוצאה מכך, ההבדל התורשתי בין הבונובו לאדם נאמד בכ-1418 גנים, או 6.4% מהגנום, בהם גנים רבים המעורבים בהתפתחות המוח האנושי.הבונובו מעולם לא עזב, ככל הנראה, את אזורי היערות. המין מרוכז ביערות מדרום לנהר קונגו, שם שוכנים פחות מ־10,000 פרטים[דרוש מקור]. בהתחשב בקצב הילודה הנמוך, בקצב המהיר של הרס היערות ובחוסר היציבות הפוליטית במרכז אפריקה, קיים חשש להמשך קיומו של המין בטבע. 
התגלו מאפיינים אנושיים אצל השימפנזה, כגון: ציד שיתופי, שיתוף במזון, שימוש בכלים ופוליטיקה פרימיטיבית. במחקר מעבדתי אף הובחנה אינטליגנציה יוצאת דופן ומודעות עצמית. אולם בשני המינים הזכרים הם הדומיננטיים ורק לעיתים רחוקות נצפה מצב שבו זכר בוגר נשלט על ידי נקבה. לפרטי בונובו אינטליגנציה דומה לזו של שימפנזים, אך הם בעלי אופי עדין ופגיע יותר. בונובו צעירים הם חברותיים ופעילים ומבדרים את עצמם ואת חבריהם במשחק ובפרצופים מצחיקים. בונובו בוגרים שולטים ברגשותיהם, בניגוד לשימפנזים הנתקפים בזעם ופוגעים בסביבה ובחבריהם. התקשורת בין הפרטים נעשית באמצעות הבעות פנים ותנועות ידיים, ולרוב ללא קול או הפקת צלילים. הבונובו מבקש אוכל באמצעות הגשת ידו בתחינה לבעל המזון, ואם הוא לא נענה, הוא מוסיף יבבות. קולו של הבונובו נבחני יותר מאשר צרחות השימפנזה. 
בניגוד לשימפנזה, לבונובו אין תת-מינים. ההשערה הרווחת בקרב החוקרים בהקשר זה, טוענת כי האוכלוסייה מרוכזת באזור גאוגרפי קטן ומצומצם יחסית שמאפייניו קבועים, ועל כן לא התפתחו תת-מינים אנדמיים לשטח מסוים בתוך האזור הקיים.


== התנהגות ==


=== רבייה והתנהגות מינית ===
הבונובו נצפו מזדווגים בתדירות גבוהה ולעיתים תכופות, ובדומה לאדם יחסי המין אינם נעשים בהכרח לצורך רבייה, אלא גם ובעיקר לשם חיזוק קשר חברתי. קיום יחסי מין אפשרי גם בין שני זכרים או בין שתי נקבות, אולם לא נצפתה התנהגות הומוסקסואלית קבועה. נקבה יכולה ללדת במרווחים של 5 שנים בין לידה ללידה. כל עוד לא חלף פרק זמן כזה מהלידה, הנקבה אינה פורייה מבחינה הורמונלית. בדומה לאדם, אין לבונובו עונת רבייה קבועה. הפריה אפשרית על ידי הזדווגות במהלך 20-10 ימי הייחום החודשיים המתבטאים בשינוי בצבע איברי המין הנקביים ובגודלם. ההיריון אורך כ-225 ימים (אצל האדם כ-270). בהמלטה אחת נולד, לרוב, גור אחד בלבד. ההנקה נמשכת עד לגיל 4, ומשערים שהיא הדוחה את הביוץ על אף שקיימים סימני ייחום. סימני הייחום חוזרים אחרי שנה מלידת הצאצא ומעודדים הזדווגות, אך ללא סיכוי להיריון מאחר שהנקבה טרם חזרה לפוריות מלאה. אין תבנית ברורה להעדפת בני זוג, ועל פי רוב, נקבה מיוחמת מחוזרת על ידי כל זכרי הלהקה, מלבד בניה, כך שזהות האב אינה ברורה. ההנקה וההשגחה הצמודות על הצאצא נמשכות כשנתיים, תקופה דומה אצל יתר קופי האדם, ונפסקות בהדרגה על-פי תכנון קפדני של הנקבה הקשור ברצונה לראות את צאצאה בונה "קן" משלו. הבונובו הופך לעצמאי לחלוטין בגיל 9-7 אך הבגרות המינית המלאה, בשני המינים, מגיעה רק בגילאים 15-13.
תוחלת החיים של הבונובו, על-פי הערכת החוקרים, היא כ-45 שנה, בזהה לזו של בשימפנזה המצוי, אם כי המחקרים עליו הם קצרים יחסית, ולא עקבו אחרי פרטי בונובו יותר מ-30 שנה[דרוש מקור]. ההערכות מתבססות על תיארוך מוקדם של פרטים בוגרים שנתפסו. 
קופי האדם ידועים בתוקפנותם, אולם לאחר כל מריבה גדולה באה גם צורה כלשהי של התפייסות. התנהגות זו היא שתורמת לליכוד החברתי של הקבוצה, ומונעת את התפוררותה בכל משבר ומאבק. בונובו פותרים סכסוכים וקונפליקטים, שלרוב קשורים במזון, באמצעות קיום יחסי מין, בצורה כזו או אחרת. זוהי דרכם להימנע מעימותים ומתחרויות בין פרטים. הצורך החזק של הבונובו בקשרים חברתיים מביא לגיוון רב בהתנהגות המינית שלו, כיוון שזוהי הדרך העיקרית של מין זה לשמור על יחסי ידידות בין פרטים בקבוצה אחת. 
הבונובו נצפו מקיימים יחסי מין בתנוחות שונות מאשר השימפנזים. רוב יחסי המין נעשים פנים אל פנים, בדומה לאדם. אברי המין הנקביים הם קדמיים ופונים כלפי חוץ, דבר המקל על צורה זו של יחסים. נקבת הבונובו מיוחמת ברוב מחזור חייה ופעילה מינית. נקבות רבות מקיימות מגע מיני על ידי שפשוף אברי מינן אחת בשנייה, הוכח כי נקבות קופי אדם מסוגלות להגיע לאורגזמה[דרוש מקור]. בין הזכרים קיימת מחווה של "סיף פינים" שבה הזכרים נתלים על עצים ומצמידים את איברי מינם. מגוון המגע המיני כולל גם מין אוראלי, אוננות ונשיקות פה-אל-פה. המגע המיני הוא טבעי ומהווה חלק ממגוון הפעילויות החברתיות. ההזדווגות נמשכת כ־10 דקות, משך זמן קצר בהשוואה לאדם בממוצע, אך ארוך בהשוואה לרוב היונקים האחרים.


=== התנהגות קבוצתית ===
הקבוצה הגרעינית של הבונובו מורכבת מ-6-3 פרטים, אך באזורים שבהם נמצא מזון בשפע (כמו שדות קנה סוכר) נבנית קבוצה אורגנית של 30-10 פרטים, קבוצה שנעה יחד בחיפוש אחר מזון, ולעיתים מתקבצות מספר קבוצות יחד באתרי מזון. לעיתים קרובות עוברים פרטים מקבוצה אחת לקבוצה אחרת, ולעולם אינם נמצאים בקשר תמידי עם פרט אחד ויחיד. הקשר המתמשך היחיד הוא בין אם לוולדה בשנותיו הראשונות. אצל הבונובו, בדומה לשימפנזה, נשארים הזכרים בקבוצות המקוריות שלהם והנקבות עוברות בתקופת ההתבגרות לקבוצות אחרות. כתוצאה מכך מכירים הזכרים הבוגרים את כל בני קבוצתם וכל הזכרים הצעירים גדלים יחדיו. הנקבה, לעומתם, מגיעה לקבוצה שבה היא אינה מכירה אף פרט. 
ההבדל בין המינים נעוץ באופן שבו מתקבלת נקבה חדשה לקבוצה חדשה. אצל הבונובו בוחרת הנקבה החדשה נקבה בוגרת ומבקשת תשומת לב על ידי שפשוף איבר מינה בשכנתה, או, לחלופין, בהוצאת טפילים מגופה. במידה שהיא מקבלת יחס הדדי אוהד אזי נוצר קשר בין השתיים, והנקבה החדשה מתקבלת בהדרגה לקבוצה. לאחר הולדת הצאצא הראשון מתחזק מעמדה החברתי, והיא הופכת לנקבה בוגרת ולחלק אינטגרלי מהקבוצה ומקבלת חברות חדשות בעצמה. מעמד הזכרים נקבע על פי מספר קריטריונים: לעיתים מעמד אמותיהם הוא הקובע את מעמדם, ולעיתים זכר הנחשב לבן זוגה של נקבה שולטת נהנה ממעמד גבוה יותר, וכתוצאה מכך אף מתחזק מעמדה של אמו[דרוש מקור]. 
אצל השימפנזה המצוי לוחמים הזכרים את קרבותיהם בעצמם. הם נעים בקבוצות בעלות אותו מין, ויוצרים קבוצה מדרגית בעלת מאפיינים שיתופיים ותחרותיים. כישלון ביצירת קבוצה מלוכדת עלול להביא להרג ולאיבוד טריטוריה. אין זה קל להיות זכר – הדבר מתבטא בכמות המעטה של זכרים ביחס לנקבות. לעומת השימפנזה המצוי, מאבקים רציניים בין קבוצות בונובו הם מצב נדיר ביותר. דיווחים רבים הראו השתלבות בין קבוצות דורשות שלום, כולל קיום יחסי מין בין הקבוצות. הבונובו יוצרים רושם של חברה שעיקר ליכודה בא מהנקבות ומהאמהות. הקשר אינו קשור כלל לקרבה הגנטית בין הפרטים אלא הוא קשר חברי בעיקרו, ועל כן מאבקים בין זכרים מקבוצות שונות הם אירועים נדירים למדי וחסרי משמעות במרקם החברתי.
אנתרופולוגים מצביעים[דרוש מקור] על כך שהקשר החזק הנוצר בין נקבות הבונובו, מפר חוק בלתי כתוב אצל הקופים, מאחר שהנקבות נמצאות זמן מועט בקבוצה ביחס לזכרים. לדוגמה, הנקבות הן המרכז הקבוצתי אצל קופים בעלי זנב כמקוקים ובבונים, מאחר שבמינים אלה הזכרים הם שעוברים לקבוצות חדשות בהגיעם לבגרות. 
אנתרופולוגים משערים[דרוש מקור] כי כמו אצל הבונובו, אצל האדם מופרדים יחסי המין מהרבייה ומשמשים ליצירת מערכת יחסים רצינית ובעלת רווח רב־תחומי. יכולת הנקבה להזדווג בכל מהלך חייה והיצר המיני המפותח שלה (שברוב התרבויות אינו מדוכא כלל), מעניקים לה את היכולת להמיר את המין במחויבות משפחתית ובהורות, ובכך להגדיל ולחזק את הגרעין המשפחתי. הדבר נוצר בתהליך הברירה הטבעית, והוא מאפשר לנקבה לגדל יותר צאצאים מאשר לו הייתה לבדה.
אין תיעוד ליצירת גרעין משפחתי אצל הבונובו כמו אצל האדם. כל עול גידול הצאצאים נופל על כתפי הנקבה. ישנה תאוריה הגורסת[דרוש מקור] כי הגרעין המשפחתי אינו מתאפשר אצל הבונובו, בשל ריבוי יחסי המין החופשיים שמתקיימים אף בין בני משפחה קרובים.
עיקר הפעילות החברתית בזמן מנוחה מתרכז סביב ניקיון הגוף, ועל פי רוב פעילות זו נעשית בין זכר לנקבה, אך לעיתים גם בין שתי נקבות. התנהגות זו, שבעבר נחשבה למטרת חיזור או להקטנת מתח חברתי, מובחנת כיום כהתנהגות שמטרתה לחזק קשרים משפחתיים, כחלק ממכלול התנהגותו החברותית של המין. 
עיקר תזונתו של הבונובו היא פירות. בשל הכמות היומית הרבה שנאכלת, תורם המין לתפוצת הפירות בתוך היער ולפיזור זרעיהם. בנוסף, צורך המין כל מזון צמחי, כמו נצרים, עלים, פרחים, זרעים, קליפות עצים, עשבים ופטריות. אכילת מזון חי מהווה חלק מזערי מצריכת המזון היומית, וכוללת בעיקר טרמיטים ותולעים. לעיתים רחוקות נצפה המין אוכל חולייתנים קטנים, כמו צביונים, עטלפים ואנומלוריים. הבונובו צורך פחות חלבון מן החי מאשר השימפנזה. עד לאחרונה האמינו שהבונובו אינו צד פרימטים אחרים אך מחקרים חדשים גילו שהוא יותר קרוב לשימפנזה משהיה נהוג לחשוב, ואכן נצפו קבוצות בונובו שצדות וניזונות לעיתים גם מפרימטים.


== שימור המין ==
אויבו הטבעי העיקרי של הבונובו הוא האדם, אך משערים שנמרים ונחשים גדולים, שנוהגים לתקוף שימפנזים, טורפים גם בונובו. האדם עדיין צד את המין למטרות אכילה וסחר בגורים, על אף החוקים האוסרים על כך. לעומת זאת, פגיעתו של המין באדם היא מינורית, ומתבטאת בפגיעה בשדות קני סוכר חקלאיים וכן בנשאות של מחלות הפוגעות באדם (כפוליו למשל), על אף התקשרותו המעטה של המין עם האדם.
המין נמצא בסכנת הכחדה ממשית בטבע. בשלושת הדורות האחרונים מאז התגלו, קטנה אוכלוסיית המין בכמחצית, וכן ירדה גם יכולת הישרדותו בשל הפגיעה במרחבי המחייה שלו. כיום נותרו מהמין כ-10,000 פרטים בלבד.


== לקריאה נוספת ==
גרואן, שרה. בית הקופים. תרגום והוצאה: כנרת-זמורה-ביתן. במקור: APE HOUSE, SARA GRUEN.


== קישורים חיצוניים ==
שימפנזה ננסי, באתר אנציקלופדיה בריטניקה (באנגלית)שימפנזה ננסי, באתר ITIS (באנגלית)
שימפנזה ננסי, באתר NCBI (באנגלית)
שימפנזה ננסי, באתר Animal Diversity Web (באנגלית)
שימפנזה ננסי, בבסיס הנתונים ARKive (באנגלית)
שימפנזה ננסי, באתר GBIF (באנגלית)
שפת הסימנים האוניברסלית של קופי האדם, מכון דוידסון.
נדב לוי, ואולי אחד הקופים יחכך שתי אבנים וידליק אש, באתר הארץ, 31 במאי 2005
אנחנו כבר לא לבד (אורכב 11.10.2013 בארכיון Wayback Machine), באתר אוניברסיטת חיפה, 2 בספטמבר 2012
הרצאה של הפרימטולוגית סוזאן סבאג'-רומבאו על שימפנזים ננסיים והאינטליגנציה שלהם, סרטון באתר TED
אבי בליזובסקי, ‏הבונובו: 'קוף האדם הנשכח' מאויים בשל פעילות אדם ואובדן היערות בקונגו שסועת הקרבות, באתר "הידען", 3 בדצמבר 2013
נטלי אנג'יר, הניו יורק טיימס, ללמוד על כוח נשי ופמיניזם מהנקבות של קופי הבונובו, באתר הארץ, 13 בספטמבר 2016


== הערות שוליים ==