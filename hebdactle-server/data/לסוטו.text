ממלכת לֶסוּטוּ (באנגלית: Lesotho; בעברית גם: לסותו) היא מדינה הממוקמת בחלק הדרומי של יבשת אפריקה, ומוקפת מכל עבריה בדרום אפריקה. פירוש השם לסוטו בתרגום גס הוא "הארץ של האנשים שמדברים ססוטו". כלכלת המדינה מבוססת בעיקרה על חקלאות לקיום וגידול בעלי חיים. הכלכלה המודרנית מבוססת על תעשיית טקסטיל ליצוא לארצות הברית, מכרות יהלומים, תעסוקה במכרות בדרום אפריקה ומכירת מים לדרום אפריקה. 44% מתושביה חיים מתחת לקו העוני הבינלאומי העומד על $1.25 ליום. המדינה מקבלת סיוע מאיחוד המכס הדרום אפריקאי וממדינות תורמות.


== היסטוריה ==
במשך תקופה ארוכה אוכלסה לסוטו בדלילות בידי שבטי בושמנים, אך בין המאה ה-16 למאה ה-19 החלו להגר לשטחה שבטים המשתייכים לקבוצה האתנית בסוטו . ב-1818 איחד מושושואה הראשון את שבטי הבסוטו והפך למלכם. בתקופת שלטונו התחוללו קרבות עזים בין לסוטו לדרום אפריקה ורבים משטחיה של לסוטו נכבשו. על מנת להציל את ממלכתו, פנה המלך למלכה ויקטוריה בבקשת סיוע, והשטח שהוא כיום לסוטו הפך לפרוטקטורט בריטי בשנים 1871-1868, ובהמשך, מאז 1884, למושבת כתר בריטית (Crown colony) בסוטולנד .

לסוטו זכתה בעצמאותה מידי בריטניה ב-4 באוקטובר 1966. ב-1970 נערכו במדינה הבחירות הראשונות בהן הסתמן הפסד למפלגת הבסוטו השלטת. ראש הממשלה לאבואה ג'ונתן הכריז על ביטול הבחירות, ומפלגת הבסוטו נותרה מפלגת השלטון בפועל עד 1986.
בינואר 1986 הופלה המפלגה בהפיכה צבאית. מנהיגי ההפיכה העניקו את השלטון למלך משש השני, שעד אז תפקד כמלך לצורכי טקס בלבד. ב-1987 הודח מושוואשוואי והשלטון עבר לבנו, לטסי השלישי, המכהן בתפקידו עד ליום זה.
למרות שחוהלו דבורה רדיטפול הגדירה עוד בשנת 1994 תוכנית לאומית בבלימת המגפה, לסוטו נפגעה קשות מנגיף האיידס; 29% מהאוכלוסייה נושאת את הנגיף, ומתוכם כ-50% מהנשים מתחת לגיל 40 נושאות את הנגיף.


== פוליטיקה ==
לסוטו היא מונרכיה חוקתית. ראש הממשלה הוא בעל הסמכות על הרשות המבצעת. למלך תפקיד טקסי בעיקרו, והוא אינו שותף לתהליכים הפוליטיים.
הקונגרס לדמוקרטיה של לסוטו הוא המפלגה השלטת ב"אספה הלאומית", (הבית התחתון בפרלמנט בלסוטו), בה מיוצגות עוד 9 מפלגות אופוזיציה. הבית העליון נקרא הסנאט, שבו חברים 22 חברים שתפקידם עובר בירושה, וכ-11 חברים הממונים על ידי המלך.


== כלכלה ==
 ערך מורחב – כלכלת לסוטולסוטו מוקפת גאוגרפית על ידי דרום אפריקה, וכלכלתה משולבת איתה. כלכלת לסוטו מבוססת בעיקר על חקלאות, בעיקר דגנים וגידול בעלי חיים. בעבר, עבודה של תושביה במכרות בדרום אפריקה הייתה משמעותית מאוד לכלכלתה, אולם ההכנסה מכרייה בדרום אפריקה ירדה. מנגד, הכרייה בלסוטו עצמה, בעיקר של יהלומים התגברה מאוד בלסוטו מאז תחילת שנות ה-2000, והגיעה לכ-7% של התמ"ג בשנת 2011. מגזר התעשייה, בעיקר של טקסטיל, ירד מכ-20% של התמ"ג בשנת 2004 לכ-11% בשנת 2011.
משאב כלכלי נוסף של המדינה הוא יצוא מים לאזור יוהנסבורג. לצורך כך נבנתה מערכת מתקדמת שכוללת מספר תחנות כוח לייצור אנרגיה. לאחר השלמת שלב א' של הפרויקט לסוטו מסוגת לספק לעצמה את החשמל הדרוש.


== מחוזות ==
 ערך מורחב – מחוזות לסוטומבחינת שלטון מקומי, לסוטו מחולקת ל-10 מחוזות:


== גאוגרפיה ==

לסוטו שוכנת בחלקה הדרומי של יבשת אפריקה. אין לה מוצא לים, ושכנתה היחידה היא דרום אפריקה, המקיפה אותה מכל עבריה.
לסוטו היא מדינה הררית, והיא המדינה היחידה בעולם שכל שטחה מצוי בגובה של למעלה מ-1,000 מ' מעל פני הים, עובדה זו הקנתה ללסוטו את כינויה "הממלכה שבשמיים". מספר פסגות במזרח המדינה מתנשאות לגובה של מעל 3,000 מ', הגבוהה שבהן היא פסגתו של הר טבנה נטלניאנה (שגובהו 3,482 מ'). ככלל, חלקה המערבי של לסוטו נמוך יותר מחלקה המזרחי, ובו גם מתגוררים רוב התושבים.
מוצאו של הנהר אורנג' בהרים שבצפון-מזרח לסוטו, והוא חוצה את המדינה לכיוון דרום-מערב, בדרכו לאוקיינוס האטלנטי, לאורך מסלול של 2,200 ק"מ.


== דמוגרפיה ==
למעלה מ-99% מאוכלוסיית לסוטו משתייכים לקבוצה האתנית בסוטו; מיעוטים כוללים אירופאים ואסייאתים.
80% מהאוכלוסייה משתייכים לדת הנוצרית (רובם בזרם הרומי-קתולי); דתות אחרות הנפוצות בלסוטו הן אסלאם והינדואיזם. השפות הרשמיות במדינה הן ססוטו ואנגלית, אך גם שפות הזולו והקסוסה.


== תקשורת ==
במדינה פועל ערוץ טלוויזיה שנשלט על ידי הממשלה. בנוסף קיימות מספר תחנות רדיו גם הם בבעלות ממשלתית.
בשנת 2009 בלסוטו צולם סרט The Forgotten Kingdom. הוא מתאר את חיי יום-יום של תושבי המדינה. הסרט זכה בשלושה פרסי האקדמיה האפריקאית לקולנוע בשנת 2010.


== קישורים חיצוניים ==

 אתר האינטרנט הרשמי של לסוטו
לסוטו, תקציר ונתונים סטטיסטיים באתר ספר העובדות על מדינות העולם של ה-CIA (באנגלית)
לסוטו, באתר אנציקלופדיה בריטניקה (באנגלית)


== הערות שוליים ==