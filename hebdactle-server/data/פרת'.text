פֶּרְת' (באנגלית: Perth) היא עיר הבירה של מדינת אוסטרליה המערבית שבאוסטרליה. על פי מפקד האוכלוסין של אוסטרליה לשנת 2020, מונה אוכלוסיית העיר כ-2,125,114 תושבים, והיא העיר הרביעית בגודלה באוסטרליה.


== גאוגרפיה ==

פרת' ממוקמת על גדת נהר סוואן ועל שפת האוקיינוס ההודי.


== היסטוריה ==
בשנת 1826 ייסד הצבא הבריטי בסיס בקינג ג'ורג' סאונד מחשש לניסיונות סיפוח צרפתיים. בשנת 1829 נוסדה העיר פרת' והפכה לבירת מושבת נהר סוואן. בשנת 1850 הפכה אוסטרליה המערבית למושבת עונשין, לבקשת החקלאים ואנשי העסקים המקומיים אשר רצו להשתמש בכוח העבודה הזול של האסירים.
שם העיר- פרת' נבחר בשנת 1829 על ידי ג'יימס סטירלינג, מושל אוסטרליה באותה עת, על שם פרת'שייר -מחוז הולדתו של ג'ורג' מוריי, שר המושבות הבריטי.


== אוכלוסייה ==
אוכלוסיית פרת', מהיותה עיר הנמל המערבית באוסטרליה, מורכבת ממהגרים בריטיים, איטלקים ויוונים. מספר המהגרים הבריטיים בפרת' הוא הגדול ביותר באוסטרליה. מעל 20% מתושבי העיר מוצאם או מוצא הוריהם בריטי. בעיר מהגרים ממלזיה, סינגפור, הונג קונג, אינדונזיה, סין והודו.


== ספורט ==
בשנת 1962 אירחה פרת' את משחקי חבר העמים הבריטי ופעמים את אליפות העולם בשחייה (ב-1991 וב-1998). משנת 1989 נערך בכל שנה גביע הופמן, טורניר טניס לנבחרות גברים ונשים ביחד.
הספורט הפופולרי ביותר בפרת' הוא פוטבול אוסטרלי. בעיר שתי קבוצות פוטבול אוסטרלי החברות בליגת הפוטבול האוסטרלי: נשרי החוף המערבי (West Coast Eagles) ומועדון הכדורגל פרמאנטל (Fremantle Dockers)
בפרת' קבוצת כדורגל אחת - תפארת פרת' (Perth Glory). בפרת' נערך מדי שנה טורניר הטניס - גביע הופמן.
קבוצת הכדורסל של פרת' נקראת פרת' ווילדקטס (חתולי הבר של פרת'), והיא משחקת בליגת העל האוסטרלית בכדורסל.


== השכלה ==


=== מכללות ואוניברסיטאות ===
בפרת' מצויות ארבע אוניברסיטאות ציבוריות:

אוניברסיטת אוסטרליה המערבית - בת 90 שנה, ומהווה את אחד ממוסדות המחקר הידועים באוסטרליה. הארכיטקטורה של האוניברסיטה נאו-קלאסית.
אוניברסיטת מרדוק
אוניברסיטת קורטין לטכנולוגיה
ואוניברסיטת אדית' כוואןוכן אוניברסיטה פרטית - אוניברסיטת נוטרדאם אוסטרליה - אוניברסיטה קאתולית שנוסדה ב-1990.


== אתרים בעלי חשיבות ==

אתר התיירות החשוב ביותר של פרת', בהיותה עיר שטופת שמש רוב ימות השנה, הם חופי הרחצה של העיר.
מרכזה של פרת' ממוקם על הגדה הצפונית של נהר סוואן. מרכז העסקים הראשי ממוקם קרוב יותר לנהר, בעוד אזורי המגורים הולכים ומתרחקים מהנהר.
בפרת' מספר רב של פארקים. פארק קינגס ממוקם על גבעה גבוהה המכונה "הר אליזה". שטחו של הפארק גדול פי ארבעה משטחו של סנטרל פארק הניו יורקי, ונמצאים בו הגנים הבוטניים של העיר. פארק זה ידוע בפרחי הבר הרבים של מערב אוסטרליה הגדלים בו. בגן יחידת מחקר העוסקת בתיעוד הצומח הטבעי של המדינה.
גן החיות של פרת' ממוקם על גדתו הדרומית של נהר סוואן. ניתן להגיע אל גן החיות באמצעות גשר נרוז או באמצעות מעבורת.
מגדל הפעמון סוואן הוא מגדל פעמון השוכן על גדת נהר סוואן ומכיל את פעמוני כנסיית סנט מרטין בשדות - מתנת בריטניה לעיר פרת' לרגל שנת ה-200 להתיישבות באוסטרליה.
מרכז הקונגרסים של פרת' נפתח בשנת 2004. המרכז ממוקם על גדת הנהר בקרבת המע"ר של פרת'.
בקרבת חוף הים מצויים מספר איים המהווים אתרי תיירות. הידוע בהם הוא האי רוטנסט.
בפרת' נמצא האקווריום התת-מימי הגדול באוסטרליה.


== תחבורה ==
בקרבת העיר פרת' שני שדות תעופה - שדה התעופה פרת' ושדה התעופה ג'אנדאקוט.


== אקלים ==

בחודשי הקיץ, אקלימה של פרת' חם ויבש. החודש החם בשנה הוא פברואר. הטמפרטורה המקסימלית שנמדדה הייתה 46.2 מעלות צלזיוס (ב-23 בפברואר 1991).
בחודשי החורף הטמפרטורות נמוכות יותר, אף שמעולם לא ירדו הטמפרטורות מתחת ל-0. הטמפרטורה הממוצעת בחורף (בשעות היום) היא 16 מעלות צלזיוס.


== יהודים ==
בפרת' חיים כ-20,000 יהודים, מהם כ-5,000 מהגרים ממזרח אירופה ומדרום אפריקה. ישנם ארבעה בתי כנסת אורתודוקסיים ורפורמים בעיר (אחד מופעל על ידי ארגון חב"ד) ובית ספר יהודי בשם "הכרמל". רבה הראשי של פרת' כיום הוא הרב דן ליברמן, יליד מנצ'סטר, אנגליה, אשר הגיע לפרת' לאחר שכיהן כרב קהילה בליברפול ומכהן בתפקידו הנוכחי מאז קיץ 2017.


== ערים תאומות ==
לפרת' מספר ערים תאומות:

יפן קגושימה, יפן (מ־1974)
ארצות הברית יוסטון, טקסס, ארצות הברית (מ־1984)
יוון רודוס, יוון (מ־1984)
יוון קסטלוריזו, יוון (מ־1984)
ארצות הברית סן דייגו, קליפורניה, ארצות הברית (מ־1987)
איטליה ואסטו, איטליה (מ־1989)


== קישורים חיצוניים ==
  אתר האינטרנט הרשמי של פרת'
פרת', באתר אנציקלופדיה בריטניקה (באנגלית)
אתר הגן הבוטני קינגס פארק
משרד התיירות של מערב אוסטרליה
מרכז הכנסים של פרת'
האי רותנסט
מצלמות אינטרנט של פרת'
פרת בעברית