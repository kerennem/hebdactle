גלקסיית עדשה מדוסקת היא גלקסיה שצורתה כצורת עדשה או דיסקה. גלקסיית עדשה היא אחת משלושת הסוגים העיקריים של גלקסיות לפי הסיווג של אדווין האבל מ-1936. הן מסומנות באות S0 ומיקומן ב"מזלג האבל" הוא בנקודת המפגש של שיני המזלג, כמתואר בשרטוט משמאל. האבל לא הבחין בין סוגים שונים של גלקסיות עדשה, אף שסיווגים מאוחרים יותר (הרחבות של סיווג האבל) עשו כן.
המאפיין העיקרי של גלקסיות עדשה הוא הכמות המעטה של החומר הבין-כוכבי שבהן, ולכן כמעט לא נוצרים בהם כוכבים חדשים. לכן רוב אוכלוסיית הכוכבים בגלקסיה היא זקנה. מאחר שאין להן זרועות כמו לגלקסיות ספירליות, לעיתים קשה להבדיל ביניהן ובין גלקסיות אליפטיות, במיוחד אלו מהסוג E0 (גלקסיות אליפטיות שמידת פחיסותן היא הקטנה ביותר, כמעט כדוריות) ובמיוחד אם הזווית שבה נמצאת גלקסיית העדשה היא כלפי כדור הארץ (face-on). לעיתים מתייחסים אליהן כ"גלקסיה ספירלית ללא זרועות". [1]


== מבנה וצורה ==
המבנה הבסיסי של גלקסיית עדשה כולל תפיחה מרכזית וסביבה דיסקה. האבק המועט נמצא ברובו סביב גרעין הגלקסיה.
גלקסיות עדשה אינן מגוונות בצורותיהן כמו גלקסיות ספירליות, ולכן לא הבחין האבל בין סוגים שונים שלהן, אך על פי סיווג דה-וקולר, שהוא הרחבה לסיווג האבל, ניתן לחלקן באופן הבא:

מבנה דמוי מוט: גלקסיות עדשה מתחלקות לשלושה סוגים על פי מבנה המוט של החלק המרכזי; SA0 מסמן גלקסיה ללא צורת מוט כזו, SB0 עבור גלקסיה עם מבנה מוט ברור ו-SAB0 עבור מצב הביניים, שבו צורת המוט אינה ברורה לחלוטין.
טבעות: לחלק מגלקסיות העדשה צורת טבעת ויסומנו על ידי (S0(r אם יש להן טבעת פנימית, (S0(s בהיעדר טבעת ו-(S0(rs במצב הביניים. סימונים אלו מגדירים בעיקר גלקסיות ספירליות וקשה למצוא גלקסיות עדשה שניתן לסמנן כך בוודאות.


== קישורים חיצוניים ==