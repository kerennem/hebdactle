הוואי (באנגלית: Hawaii, בהוואית: Hawai'i, תעתיק: הֲוַיְאִי להאזנה (מידע • עזרה)) היא קבוצת איים באוקיינוס השקט המהווה את המדינה ה-50 בארצות הברית. זוהי המדינה הדרומית ביותר בה והיא שוכנת במרחק של כ-4,000 קילומטרים מהחוף המערבי של ארצות הברית.
על-פי מפקד האוכלוסין של שנת 2010, חיו בהוואי באותה שנה כ-1.3 מיליון איש. העיר הגדולה ביותר במדינה היא עיר הבירה, הונולולו.
כמדינה בארצות הברית, יש להוואי כמה מאפיינים ייחודיים: היא המדינה האחרונה שנוספה לאיחוד. היא אחת משתי המדינות היחידות מחוץ לרצף היבשתי של ארצות הברית (המדינה השנייה היא אלסקה) והיחידה שאין לה שטח על יבשת כלשהי. היא המדינה הדרומית ביותר של ארצות הברית, והיא היחידה שנמצאת כולה באקלים טרופי. הוואי נחשבת לאזור עם הגלים הטובים ביותר עבור גלישת גלים.
מבחינה אתנית, היא המדינה היחידה בארצות הברית שאין בה רוב לבן, ויש בה השיעור היחסי הגבוה ביותר של אזרחים ממוצא אסיאתי מקרב מדינות ארצות הברית. הוואי היא גם הבירה העולמית של בעלי חיים בסכנת הכחדה, והמדינה היחידה בארצות הברית המייצרת קפה בכמות תעשייתית.
שטחה של הוואי נמצא בגדילה מתמדת, עקב הרי הגעש הפעילים, הנמצאים בקרקעית הים של הונולולו בירתה, שלאחר כל התפרצות של לבה רותחת מתקשה הלבה במהירות על ידי מי הים, ונהפכת לאדמת בזלת המתחברת לאדמה מההתפרצות הקודמת.


== מקור השם ==
מקור השם הוואי "Hawaii" כנראה מבוסס על שפת ילידי הוואי למילה "מולדת" (Owhyhee).


== היסטוריה ==
לפי ממצאים ארכאולוגיים, איי הוואי אוכלסו לראשונה בידי פולינזים לפני כ-1,500 שנה.
למרות עדויות מעורפלות על ביקורים מוקדמים יותר, הביקור האירופי הראשון באיי הוואי נזקף בדרך-כלל לזכותו של החוקר הבריטי קפטן ג'יימס קוק, שביקר באיים בשנת 1778 והיה הראשון שפרסם את מיקומם המדויק. קוק כינה את האיים "איי סנדוויץ'", על-שם מממן מסע המחקר שלו, ג'ון מונטגיו, הרוזן הרביעי מסנדוויץ' .
לאחר סדרת קרבות שהסתיימה בשנת 1795 אוחדו האיים בסיועה של הממלכה המאוחדת לממלכה בשנת 1810. ממלכת הוואי התקיימה בין השנים 1810 עד 1893, כאשר בית המלוכה הודח. בזמן קיומו של בית המלוכה שלטו באי שתי שושלות - שושלת Kamehameha ושושלת Kalkaaua. שרשרת של הפיכות ב-1840, 1852, 1864 ו-1810 הביאו לכך שהשלטון המרכזי האבסולוטי של בית המלוכה נחלש ושהוקמה במקביל ממשלה נבחרת. ב-1843 ניסה האנגלי לורד ג'ורג' פולט (Lord George Paulet) לספח את האיים לממלכה המאוחדת בתואנה של פגיעה בנתינים בריטים. לאחר מחאות על מעשיו הכריזו בריטניה וצרפת כי הן רואות בהוואי מדינה עצמאית, והשלטון והעצמאות הוחזרו למלך הוואי. ארצות הברית סירבה להצטרף להכרזה של אנגליה וצרפת. בימי כהונתו של הנשיא ויליאם מקינלי, ב-1898, סופחה הוואי לארצות הברית והוכרזה על ידי הקונגרס של ארצות הברית כטריטוריה של ארצות הברית. כשישים שנה לאחר מכן, ב-21 באוגוסט 1959, הפכו איי הוואי למדינה ה-50 של ארצות הברית.
ב-7 בדצמבר 1941 תקפו מטוסים של האימפריה היפנית את בסיס חיל הים האמריקאי בפרל הארבור שבאי אואהו. המתקפה על פרל הארבור הובילה להצטרפות ארצות הברית למלחמת העולם השנייה.
בשנת 1973 הועבר השידור החי הראשון באמצעות לוויין מחוף אל חוף מהוואי, שידור שבו הופיע הזמר אלביס פרסלי, במופע מיוחד.
באי הגדול של הוואי פועלת משנת 1992 תחנת כוח גאותרמית שנבנתה ומתופעלת על ידי החברה הישראלית אורמת.
נשיא ארצות הברית ה-44, ברק אובמה, הוא יליד הונולולו, בירת הוואי (אם כי כסנאטור הוא ייצג את מדינת מגוריו, אילינוי).


== גאוגרפיה ==
הוואי מורכבת מ-19 איים ואטולים עיקריים במרכז האוקיינוס השקט. מניין האיים המלא, כולל האיים הקטנים יותר והאיים הקטנטנים של כל אטול, הוא 137.
הוואי היא המדינה היחידה בארצות הברית ששטחה ממשיך לגדול, בשל פעילות געשית באיים (בעיקר מהר קילוואה).
הערים העיקריות הן הונולולו (באי אואהו), הילו (באי הוואי), ליהואה (באי קאואיי) וקאהולואי (באי מאווי).

איי הוואי לפי סדר גודלםהוואי (Hawai'i) (ידוע גם בשם "האי הגדול")
מאווי (Maui)
אואהו (O'ahu)
קאואיי (Kaua'i)
מולוקאי (Moloka'i)
לאנאי (Lana'i)
ניאיהאו (Ni'ihau)
קאהולאווה (Kaho'olawe)יש עוד מספר איים בצפון-מערב אשר מיושבים רק בילידים או אינם מיושבים כלל, וכן כאלו המשמשים כבסיסים צבאיים בלבד.


=== הרי געש ===
האי הוואי עצמו הוא נקודה חמה ויש בו שני הרי געש פעילים, מאונה לואה שהוא הר הגעש הפעיל הגדול ביותר על פני כדור הארץ, וקילוואה, אשר נחשב להר הגעש הפעיל ביותר בכדור הארץ .


=== צוקי קאלאופאפה ===
הצוק הימי הגבוה ביותר (1,010 מטרים) שוכן בכפר קאלאופאפה באי מולוקאי שבהוואי. למרגלותיהם של הצוקים נמצא האוקיינוס השקט.


== ממשל ופוליטיקה ==

ממשלת מדינת הוואי דומה לממשל הפדרלי של ארצות הברית עם התאמות שמקורן בתקופת ממלכת הוואי. הרשות המבצעת מונהגת על ידי מושל מדינה וסגנו, הנבחרים ביחד. שאר הממשל ממונה בידי המושל. הרשות המחוקקת היא מערכת דו-ביתית המורכבת מבית נבחרים בן 51 נציגים ומסנאט בן 25 נציגים. בשני הבתים מחזיקה המפלגה הדמוקרטית ברוב.
הוואי היא מדינה כחולה ונוטה לתמוך במפלגה הדמוקרטית בבחירות לנשיאות. מאז מערכת הבחירות של 1960, הצביעה המדינה בקביעות למועמד הדמוקרטי (למעט שתי מערכות ב-1972 וב-1984), ונחשבת לאחת המדינות הנאמנות ביותר למפלגה. הסנאטורים המייצגים את הוואי הם מזי הירונו ובריאן שץ היהודי, חברי המפלגה הדמוקרטית. שני נציגיה של המדינה בבית הנבחרים של ארצות הברית הם דמוקרטים.


== כלכלה ==
עד הפיכתה של הוואי לטריטוריה של ארצות הברית, הייתה כלכלתה מבוססת על חקלאות, ענף בו הועסק מרבית כוח העבודה האזרחי במדינה. עם הסיפוח, פיתחה ארצות הברית את החקלאות, בעיקר את מטעי קנה הסוכר והאננס והמבנה התעסוקתי נשאר חקלאי בעיקרו.
במהלך מלחמת העולם השנייה הפכה הוואי לבסיס צבאי אדיר בו רוכזו כוחות אמריקאיים שנועדו לפעול נגד יפן. כחלק מהתהליך התפתחו שירותים לחיילים וכן תעשיות עזר לשוכנים ולצבא. הוואי הייתה תחת משטר צבאי, משטר שהכתיב לחלק מהתושבים תפקידי שירות בתוך בסיסי הצבא (ניקיון וכביסה למשל) והכתיב לאחרים עבודה בבתי מלאכה שקמו לטובת המאמץ המלחמתי.


== דמוגרפיה ==


=== הערים הגדולות ===


== גלריה ==

		
		


== השכלה ==


== סמלי המדינה ==


== ראו גם ==
יהדות הוואי


== קישורים חיצוניים ==

 אתר האינטרנט הרשמי של הוואי (באנגלית)
ברנדן ו. ג'ונס, למרגלות הר געש, באתר ynet, 31 במרץ 2014
סיגלית בר, ‏ריכוז כתבות על איי הוואי, באתר GoTravel
סיגלית בר, על הגל: חופשת קיץ בהוואי, באתר ynet, 16 באוגוסט 2015
אביחי בן צור, ‏טיול בהוואי: נוף מרגש, טבע עוצמתי - ואף מילה על גלשנים, באתר גלובס, 11 בנובמבר 2017
הוואי, באתר אנציקלופדיה בריטניקה (באנגלית)


== הערות שוליים ==