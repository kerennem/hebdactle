גריאטריה היא תחום ברפואה המתמחה באנשים בני הגיל השלישי ועוסק בבריאותם, בתפקודם ובכאבם, בחקר המחלות המלוות את תהליך ההזדקנות, במניעת מחלות אלו, באבחונן ובטיפול בהן ובתוצאותיהן. מקור השם ביוונית (גֶרון - זקן ; יאטרוס - רופא) והוא הוטבע ב-1909 על ידי הרופא איגנץ נשר בניו-יורק. ההתמחות בגריאטריה בישראל היא התמחות המשך לרפואת משפחה או לרפואה פנימית או התמחות ישירה, בת 4 שנים, שכוללת שנה וחצי עד שנתיים של רפואה פנימית.  רופא מומחה בגריאטריה נקרא גריאטר. מבחינים בין גריאטריה לבין מקצועות שאינם רפואה (כגון סיעוד) ולמחקר תהליך ההזדקנות, הנכללים במונח גרונטולוגיה. 
גריאטריה, בדומה לרפואת ילדים ולרפואת המשפחה, עוסקת בבריאות המטופל כמכלול (גישה הוליסטית, או ביו-פסיכו-סוציאלית). בכך היא שונה מתחומי רפואה המתמקדים במערכות, באיברים, בפעילויות או בפרוצדורות ייחודיות. הגריאטריה עוסקת בצרכים המיוחדים של אנשים זקנים ולשינויים הגופניים (פיזיולוגיים) והחולניים (פתולוגיים) של הגוף הזקן.  כיוון שהשינויים בגוף האדם המבוגר תלויים במידה רבה באורח חייו הקודמים ובאירועים שעברו עליו, ניתן למצוא שוני רב במצבם הבריאותי הגופני והנפשי של אנשים שונים בגילאי הזקנה, בהתפתחות של מחלות שונות, בקצב הירידה בתפקוד המערכות ובהופעת התסמינים. למשל, אצל אנשים שנחשפו לעשן, המזיק למערכות רבות בגוף, הזדקנות המערכות הללו תופיע מוקדם בשכיחות מוגברת; אנשים שעברו חבלות ראש עלולים ללקות בדמנציה בגיל צעיר יותר וכדומה.
אנשים מבוגרים מפתחים מחלות כרוניות שונות, ובהן לקויות שמיעה וראייה, דבר היכול לגרום לבידוד חברתי, לאובדן העצמאות ולדיכאון. בנוסף, לעיתים ישנן בעיות בהבחנה במתרחש בסביבה, וקושי לעקוב אחרי המלצות רפואיות. מטרת הגריאטריה היא לעזור לאנשים מבוגרים לנהל אורח חיים מיטבי ולשמור על בריאותם הגופנית והנפשית. בנוסף, מטרתה לסייע לזקנים לנהל יחסים חברתיים ויחסים משפחתיים טובים יותר. הטיפול הגריאטרי הוא טיפול רב מקצועי, המשלב מקצועות כמו רופא המומחה בתחום (גריאטר), ומטפלים מתחום הסיעוד, הפיזיותרפיה, הריפוי בעיסוק, הפסיכולוגיה והעבודה הסוציאלית (טיפול רגשי-חברתי). 
בשנת 2007 נקבעו בישראל אמות מידה למרפאות להערכה גריאטרית כוללנית בקהילה, בהן מוגדרת מטרת ההערכה הגריאטרית הכוללנית כמתן ייעוץ לרופא הראשוני (רופא המשפחה) וכן לקשיש, למשפחתו ולמטפליו. בדיקות האבחון השונות, הכלולות בהערכה הגריאטרית, הן חלק מ"סל השירותים" המחייב של קופות החולים, לפי חוק ביטוח בריאות ממלכתי.


== תת התמחויות בגריאטריה ==
מכיוון שאדם זקן שונה מאדם צעיר מבחינה פיזית וגם מבחינה נפשית, הוא עשוי להצטרך להשגחה ולטיפול שונים מאדם צעיר יותר, לכן קיימות תת-התמחויות המספקות לאנשים זקנים את הטיפולים המיוחדים. בישראל, ככלל, תת-התמחויות אלו לא מוכרות באופן רשמי (כלומר אין להן בחינה ורישוי מוכר). תת-ההתמחויות הן:


=== טיפוליות ===
טיפול שיניים לקשישים: תחום שכולל דיאגנוזה, מניעה וטיפול שתלויות בהתקדמות בגיל אצל קשישים.גריאטריה דרמטולוגית (geriatric dermatology): הוא תחום העוסק בשיער, עור, ציפורניים והמחלות שלהם אצל קשישים.נוירולוגיה לקשישים (geriatric neurology): תחום העוסק במחלות נוירולוגיות אצל קשישים.אונקולוגיה לקשישים (geriatric oncology): תחום העוסק בגידולים מסוכנים (למשל סרטן) ולא מסוכנים אצל קשישים.נפרולוגיה לקשישים (geriatric nephrology): ענף ברפואה פנימית העוסק במחלות בכליות אצל קשישים.פסיכוגריאטריה (psychogeriatrics): תת-ענף ברפואה פסיכיאטרית העוסק בחקירה, במניעה ובטיפול במחלות נפשיות אצל קשישים.
קרדיולוגיה לקשישים (cardiogeriatrics): ענף העוסק במחלות הלב אצל קשישים.ראומטולוגיה לקשישים (geriatric rheumatology): תחום העוסק במחלות במפרקים, שרירים, רקמות רכות ורקמות חיבור אצל קשישים.שיקום גריאטרי: החזרת הקשיש לתפקוד מרבי פיזיולוגי, קוגניטיבי, רגשי וחברתי.


=== כירורגיות ===
אורתוגריטאריה (Orthogeriatrics): טיפול כוללני לקשישים הסובלים משבר צוואר הירך.ניתוחי לב לקשישים (Geriatric Cardiothoracic Surgery): ענף העוסק בניתוחי חזה ולב אצל קשישים.טראומה בקשישים: תחום העוסק בפציעות שקורות לאנשים קשישים (מסיבה של נפילה, תאונות דרכים וכו').גינקולוגיה לקשישות (Geriatric gynecology): תחום העוסק בבריאות נשים קשישות.כירורגיה כללית לקשישים (Geriatric General Surgery): תחום העוסק בניתוחים אצל קשישים באזור הבטן.


=== תחומים אחרים ===
הרדמה אצל קשישים: תחום העוסק בהרדמה אצל קשישים.
יחידה לטיפול נמרץ גריאטרי: מחלקה לטיפול במחלות כרוניות אצל קשישים.
סיעוד לקשישים (Geriatric nursing): עוסק במתן שירותי סיעוד לקשישים.
ריפוי בעיסוק לקשישים: תחום טיפולי-שיקומי-חינוכי, שמטרתו לספק לקשישים כלים ומיומנויות אשר יאפשרו להם להתמודד עם דרישות החיים.
תזונה אצל קשישים: תחום העוסק בניהול תזונה נכונה לקשישים.


== ראו גם ==
דה קונדישנינג


== קישורים חיצוניים ==
הילה ויסברג, מי יטפל בכם? // האוכלוסיה מזדקנת - אבל המחסור בגריאטרים מחריף, באתר הארץ, 22 בנובמבר 2012
בריאות בגיל השלישי, באתר כל זכות


== הערות שוליים ==