הצלב הדרומי היא קבוצת הכוכבים הקטנה ביותר, אבל גם בין המפורסמות ביותר. בעולם היא בדרך כלל נקראת "הצלב" בפשטות, אולם לפעמים היא נקראת "הצלב הדרומי" (כמו בעברית) כדי להבדילה מהצלב הצפוני - קבוצת ברבור. כיום היא נמצאת מעל קו האופק רק מדרום לקו רוחב 26 צפון. קבוצת הכוכבים גובלת בדרומה בקבוצת זבוב ובשלושת צידיה האחרים מוקפת בקבוצת קנטאור.


== מאפיינים בולטים ==

מאחר שבשמי חצי הכדור הדרומי אין "כוכב דרום" (כמו "כוכב הצפון" בשמי חצי הכדור הצפוני. σ באוקטנט הוא הכי קרוב לקוטב, אבל חיוור מכדי לשמש לניווט), הכוכבים α בצלב דרומי ו-γ בצלב דרומי משמשים לעיתים קרובות למציאת הדרום. עקיבה אחר הקו שעובר דרך שני הכוכבים, למרחק של בערך פי 4.5 מהמרחק שבין הכוכבים, מביא לנקודה קרובה לקוטב השמימי הדרומי. נקודה זו נמצאת בקרוב במפגש של הקו האמור עם האנך שעובר דרך מרכז הקו המחבר את אלפא קנטאורי (α בקנטאור) והדר (β בקנטאור).
על אף הדעה הרווחת שהצלב הדרומי הופכי לדובה הגדולה, אין זאת כך: באזורים טרופיים, בין אפריל ליוני, ניתן לראות את הדובה הגדולה נמוך בצפון ואת הצלב הדרומי נמוך בדרום. קבוצת הצלב הדרומי הופכית לקבוצת קסיופאה. מדרום לקו רוחב 34° דרום ניתן לראות את הצלב הדרומי בשלמותו תמיד.
צופים חסרי ניסיון מזהים לפעמים בטעות את האסטריזם דמוי צלב, הנוצר מהכוכבים אוויור, אספידיסקה, δ במפרש ו-מרקב, כצלב הדרום, למרות שצירו הראשי הוא בכיוון דרום-מערב - צפון-מזרח וטעות זו עלולה לגרום לזיהוי שגוי של כיווני השמים.


=== כוכבים ===
מערכת הכוכבים מורכבת מארבעה כוכבים בולטים:

הראשון שבהם הוא אקרוקס (α בצלב הדרומי). הוא כוכב כפול שמרחקו 270 שנות אור ממערכת השמש. בהירות נראית הכוכב הבהיר מבין השנים היא 0.77, ובהירות השני היא 1.73
הכוכב השני בצלב הוא מימוזה (β בצלב הדרומי) הוא כוכב בהיר מטיפוס ספקטרלי B.בהירותו: 1.25.
הכוכב השלישי גקרוקס (γ בצלב הדרומי) הוא כוכב כפול: הבהיר נמצא בשלב של ענק אדום ובהירותו 1.59, ובהירות החיוור היא 6.42.
הכוכב הרביעי בצלב - δ בצלב הדרומי חיוור הרבה יותר עם דרגת בהירות 2.8.
הקבוצה גם מכילה את הכוכב החיוור (בהירות 7) HD 108147 שיחודו בכך שמסביבו חג כוכב לכת.


=== הצלב הדרומי בדגלים ===

קבוצת הצלב הדרומי (כלומר חמשת הכוכבים הבולטים ביותר בה:α ,β, γ, δ ו-ε בצלב דרומי) מופיעה בדגלי מדינות רבות בחצי הכדור הדרומי: אוסטרליה, ניו זילנד (בלי ε), ברזיל (כמו גם בדגל מדינת המחוז גויאס), פפואה גינאה החדשה, וסמואה, ובמדינות והטריטוריות האוסטרליות ויקטוריה, טריטוריית הבירה האוסטרלית, הטריטוריה הצפונית ואיי קוקוס.

 ערך מורחב – גלריית דגלי צלב הדרום


== גרמי שמיים עמוקים ==
ערפילית שק הפחם שבקבוצת הצלב הדרומי, שהיא ענן של גז ואבק החוסמים את אור הכוכבים שמאחוריו, היא ערפילית הבליעה הבולטת ביותר בשמיים.
עוד גרמי שמים עמוקים בצלב הדרומי הוא הצביר הפתוח NGC 4755, הידוע גם כקופסת היהלומים וכצביר K בצלב דרומי, שהתגלה על ידי ניקולא לואי דה לאקאי ב-1751-1752. הצביר במרחק 7,500 שנות אור מכדור הארץ ומורכב מבערך 100 כוכבים בשטח של 20 שנות אור בערך.


== היסטוריה ==
בגלל נקיפת ציר כדור הארץ, ניתן היה לראות את הכוכבים שמרכיבים את הצלב הדרומי מאגן הים התיכון בימי קדם, לכן הם היו מוכרים לאסטרונומים היוונים. עם זאת, לא התייחסו לכוכבים אלו כקבוצה נפרדת, אלא כאל חלק מקבוצת קנטאור.
סיווגה של הצלב הדרומי כקבוצת כוכבים נפרדת בדרך כלל מיוחס לאסטרונום הצרפתי אוגוסטין רויה ב-1679. עם זאת, הקבוצה הייתה ידועה בצורה זו עוד לפני כן.


== ראו גם ==
הצלב הצפוני


== קישורים חיצוניים ==
‏
המכתב שבו תיארו לראשונה את הצלב הדרומי
תמונה של הקבוצות צלב דרומי, זבוב ותורן הספינה
הצלב הדרומי, באתר אנציקלופדיה בריטניקה (באנגלית)