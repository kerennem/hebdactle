קומאסי (Kumasi) היא בירת חבל אשנטי ואחד מהמטרופולינים הגדולים בגאנה. קומאסי היא בירת המסחר, התעשייה והתרבות של בני שבט האשנטי. העיר נמצאת כ-500 ק"מ מצפון לקו המשווה וכ-200 ק"מ צפונית למפרץ גינאה. העיר ממוקמת בחגורת היער הטרופי וידועה גם בשם "עיר הגנים" בגלל המגוון העשיר של צמחייה באזור.


== היסטוריה ==
קומאסי הוקמה ב-1680 כבירתה של עיר המדינה אשנטי, שנוסדה על ידי מלך האשנטי אוסי טוטו הראשון (Asantehene Osei Tutu I) בייעוצו של קומפו אנוקי (Komfo Anokye), שהיה הכוהן הראשי שלו. הבירה הוקמה בצומת הדרכים של שביל הסחר הטרנס-סהרי. מיקומה האסטרטגי של העיר תרם משמעותית לצמיחתה הכלכלית. חשיבותה של העיר גדלה ב-1695, כאשר הפכה לבירת הקונפדרציה המאוחדת של מדינות האשנטי. שליטה של העיר, שכונה בשם אסנטהנה (Asantehene), שימש גם בשליט הקונפדרציה. 
בעקבות הקולוניאליזם הבריטי חל פיחות במעמדה של העיר. חלק מהעיר, כולל משכנו של המלך, נהרס במלחמת האנגלו-אשנטית השלישית בשנת 1874. 
בשנת 1926 אישרו הבריטים את חזרתו של מלך האשנטי, אסנטהנה פרמפה הראשון (Asantehene Prempeh I), שהוגלה ב-1896 לסיישל. הם התירו לו לאמץ את השם קומאסהנה (Kumasehene) אך לא את תוארו הרשמי כמלך. ואולם ב-1935 העניקו הבריטים לבני האשנטי שלטון עצמי אוטונומי, ותוארו הרשמי של המלך, אסנטהנה, הוחזר לו.
עם עצמאות גאנה בשנת 1957 הפכה ארץ האשנטי לחלק בלתי נפרד מהמדינה החדשה, וקומאסי שבה למעמד חשוב כבירת החבל וכאתר המושך תיירים והיסטוריונים.


== אתרים מיוחדים ==
כבירת ממלכת אשנטי, קומאסי היא משכנם של ארמונות ואתרים היסטוריים חשובים רבים. ארמון Manhyia  נבנה ב-1925 ומשמש גם כיום משכנו של האסנטהנה, מלך האשנטי. בסמוך לארמון נמצא הארמון הישן, המשמש כיום כמוזיאון אשנטי, בו ניתן להתרשם מההיסטוריה המקומית. בין היתר מוצגים בו חפצים השייכים לממלכה האשנטית: אפריון ששימש את המלך והמלכה, תופים שונים, בגדי מלוכה רשמיים, פסלים של המלכים הקודמים והנוכחיים ועוד. במוזיאון ניתן לראות תצלום של השרפרף המלכותי - סמלה המקודש של ממלכת אשנטי - כאשר השרפרף המקורי מוצפן במקום סודי בתוך הארמון. במוזיאון מוצג גם העתק מוזהב של השרפרף שנמסר על ידי בני האשנטי לשליטים הבריטים, כתרגיל הונאה שנועד למנוע מהם לקחת את הפריט המקורי הקדוש. 
במרכז התרבות הלאומי של קומאסי ניתן לראות בתי מלאכה ומרכזי אריגה המספקים הצצה אל התרבות המקומית. 
השוק המרכזי של קומאסי נחשב לאחד הגדולים שבמערב אפריקה ובו מגוון גדול של מוצרים מקומיים מוצעים למכירה.


== תושבים מפורסמים ==
מזכ"ל האו"ם לשעבר, קוֹפִי אַנָאן, נולד בקומאסי ב־8 באפריל 1938.


== ערים תאומות ==
ארצות הברית וינסטון סיילם, ארצות הברית


== גלריית תמונות ==

		
		
		


== ראו גם ==
המבנים המסורתיים של האשנטי


== קישורים חיצוניים ==

 אתר האינטרנט הרשמי של קומאסי
האתר הרשמי של מוזיאון ארמון Manhyia בקומאסי
קומאסי, באתר אנציקלופדיה בריטניקה (באנגלית)


== הערות שוליים ==