אנימציית סטופ-מושן (מאנגלית: Stop Motion) היא טכניקת אנימציה אשר מאפשרת ליצור אשליה שבה נראה כי אובייקט פיזי נע בכוחות עצמו. 
סצנה של סרט אנימציית סטופ מושן מצולמת בעזרת מצלמת סטילס אשר מצלמת אוסף של תמונות בודדות כאשר כל תמונה היא (פריים). בין פריים לזה שאחריו, האובייקטים בסצנה מוזזים מעט באופן ידני - דבר אשר יוצר אשליית תנועה כאשר לאחר מכן הפריימים הללו יוקרנו ברצף במהירות רגילה (24 עד 30 פריימים בשנייה).
סגנונות דומיננטיים באנימציית הסטופ מושן:

הנפשה של דמויות שנבנו במיוחד לצורך הסרט, בעיקר מחימר או פימו (טכניקה המכונה באנגלית "claymation"). לדמויות וחפצים אלה יכולה להיות יכולת תנועה כמו לבובות.
אנימציה בפלסטלינה - בניגוד להנפשה של חפצים קשיחים, יכולת התנועה של הפלסטלינה רבה.
הנפשה של חפצים קיימים.
הנפשה של דמויות אנושיות.


== דוגמאות לשימוש בטכניקת סטופ מושן ==

במשך השנים, בעזרת טכניקת הסטופ מושן הופקו סרטים קצרים, קליפים, סרטי טלוויזיה וסרטי קולנוע רבים.
סרטי סטופ מושן המורכבים יותר מבחינה טכנית מופקים על ידי צוות גדול של אנימטורים על מנת להסריט שניות או דקות בודדות של סרט בכל יום צילומים. הסרטים "הסיוט שלפני חג המולד" (1993) ו"חתונת הרפאים" (2005) (שתי הפקות של טים ברטון), "מרד התרנגולים" ו"וולאס וגרומיט והארנב הקטלני" (שתי הפקות של ניק פארק) ו-"9.99$" (2009) נחשבים למורכבים מבחינה טכנית.
באמצעות טכניקת סטופ מושן ניתן לבצע אפקטים מיוחדים בסרטים. אחת מיצירות המופת בתחום זה היא הסרט "קינג קונג" (1933). כמו כן, הסרט הקצר "שכנים" מ-1952 של הבמאי הקנדי נורמן מקלארן הוא אחת מהדוגמאות המפורסמות לשימוש בטכניקה. דוגמאות לסרטי קולנוע אשר הופקו בעשורים האחרונים והשתמשו בטכניקת סטופ מושן כוללות בין היתר את הסרטים מלחמת הכוכבים, אינדיאנה ג'ונס ושליחות קטלנית.
דוגמאות לסדרות טלוויזיה אשר כוללות שימוש בטכניקת סטופ מושן הן Celebrity Deathmatch ואגדות המלך שלמה.
הסדרה סאות'פארק נוצרה בתחילתה על ידי סטופ מושן של גזרי נייר.


== השוואה לאנימציה ממוחשבת ==
סטופ מושן היא לכאורה טכניקת אנימציה פרימיטיבית ביחס לאנימציה ממוחשבת ומצריכה שימוש באובייקטים אמיתיים על פני מודלים ממוחשבים. יחד עם זאת, לאנימציית סטופ מושן יש מראה ייחודי וריאליסטי שמבדל אותה מאנימציה ממוחשבת. בנוסף לכך, עלות הפקת סרט סטופ מושן קטנה מהפקת אנימציה ממוחשבת ולפיכך מתאימה ליוצרים בעלי תקציב נמוך.


== הפקת סטופ מושן ==
הודות לקלות היחסית של הפקת סרטון סטופ מושן בעידן הדיגיטלי, יוצרים רבים פוסעים צעדים ראשונים בתעשיית הקולנוע דרך סטופ מושן.
היוצר הישראלי אורן לביא יצר בשנת 2009 קליפ סטופ מושן של השיר שלו  "Her Morning Elegance" אשר זכה לפופולריות רבה וכ-32 מיליון צפיות נכון לאוקטובר 2017. הסרטון היה מועמד לפרס גראמי בקטגוריה של קליפים קצרים לשנת 2010.
לצורך הפקת סטופ מושן נדרשת תשתית פיזית בסיסית הכוללת מצלמה דיגיטלית על חצובה, תאורה מלאכותית, משטח עבודה, רקעים ודמויות. בנוסף יש צורך בתוכנת עריכה כדי לחבר את אוסף התמונות לכדי סרט. 
תוכנות עריכה נפוצות הן יוצר סרטים של חלונות, Dragonframe, פרימייר ואפטר אפקטס לצורך הוספת אפקטים בשלב גמר-הפקה.


== ראו גם ==
רשימת סדרות הנפשה בסטופ-מושן
במאי סטופ מושן בולטים:
ניק פארק
טים ברטון
ארט קלוקי
רוני אורן
הנרי סליק


== קישורים חיצוניים ==

מדריך להפקת סטופ מושן


== הערות שוליים ==