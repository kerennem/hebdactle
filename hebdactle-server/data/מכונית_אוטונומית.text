מכונית אוטונומית או מכונית רובוטית (באנגלית: Autonomous car; לפי האקדמיה ללשון העברית השם הוא: מְכוֹנִית לְלֹא נַהָג) היא מכונית המנווטת ומתגברת על מכשולים ללא התערבות פעילה של נהג אנושי ובלא צורך בתכנון מיוחד של הכביש וסביבתו. נכון ל-2022 כלי רכב אוטונומיים נמצאים בשלבי תכנון, פיתוח וניסוי.
נכון לשנת 2022, כלי רכב הפועלים ברמה אוטונומית 3 ומעלה (ללא הגבלת אזור) הם עדיין בגדר חלק שולי מהשוק. במרץ 2021 חברת הונדה החלה לשווק את דגם הלג'נד עם מערכת ברמה אוטונומית 3 ביפן בלבד. בדצמבר 2021, מרצדס-בנץ הפכה ליצרנית השנייה שקיבלה אישור חוקי לרמה אוטונומית 3 העומדת בדרישות החוק.
ביולי 2021, הפעילה טויוטה שירות פוטנציאלי ברמה אוטונומית 4 סביב הכפר האולימפי בטוקיו בלבד. חברת נורו  הורשתה להתחיל בפעילות משלוחים מסחריים אוטונומיים מלאים (רמה אוטונומית 5) בקליפורניה ב-2021.
בשנת 2020, הפכה ויימו לספק השירות הראשון שהציע נסיעות ללא נהג לקהל הרחב (רמה אוטונומית 4) אך בחלק מוגדר, מבוקר וממופה היטב בפיניקס, אריזונה. אף על פי שאין נהג במכונית של ויימו, יש משגיחים בחדר בקרה מרוחק לכל כלי הרכב.
בשנים 2020–2021, הושקו בסין 2 ניסויים נגישים לציבור של רובוטקסי. האחד במחוז פינגשאן של שנג'ן על ידי החברה הסינית AutoX והשני ב-Shougang Park בבייג'ינג על ידי תאגיד Baidu, באזור אולימפיאדת החורף 2022 בעיר.
בתחילת מרץ 2022, התקבל בישראל חוק המאפשר לבצע ניסויים עם רכבים עצמאיים, בדרכים ציבוריות, ללא נהג ביטחון - כולל לצורכי הסעת נוסעים תמורת תשלום, ובאפריל פורסם מכרז של רשות החדשנות להענקת רישיון לשילוב של רכבים אוטונומית בתחבורה הציבורית.


== טכנולוגיה ותחזיות ==
לטענת מפתחיהן, מכוניות אוטונומיות צפויות להיות בטיחותית יותר מנהיגה אנושית ולשחרר את בני האדם מעול הנהיגה ומבזבוז הזמן הכרוך בה. המכונית מצוידת בחיישנים שונים, כגון:

מצלמות,
מכ"מים,
חיישני לידאר,
אולטרה סונייםכל אלו מעניקים למכונית יכולת לחוש את הסביבה. המכונית אמורה להפוך את המידע הגולמי ל"ישויות" הכוללות מידע קבוע כגון שלטים, צמתים ומבנים, ומידע משתנה כגון משתמשי הדרך השונים (רכבים אחרים, אופנועים, אופניים, קורקינטים, הולכי רגל, משאיות, רכבי ביטחון וכיוצא באלו), מכשולים מסוגים שונים, כמו למשל עצמים זרים "באמצע הכביש", ועצמים זמניים שונים שמשפיעים על הנהיגה, כמו למשל בעלי חיים, שלוליות, עבודות בדרך, מחסומים וכיוצא באלו. תהליך זה נקרא Perception (תפיסה) והוא בדרך כלל במתבצע בהסתמך על רשות נוירונים מאלכותיות. המכונית, נדרשת גם לנהל "תחזיות" (פרדיקציות), בנוגע להתנהגות הצפויה של כל אחת מהישויות האלה והאינטראקציות ההדדיות ביניהן. נדרש גם לתת מענה להסתרות של רכבים חונים וכיוצא באלו. כלל המידע אמור לאפשר למכונית האוטונומית לתכנן את המסלול בזמן אמת ולאפשר לה לנסוע בבטחה.
חלק מהעוסקים בנושא, מעריכים שהרכב האוטונומי צפוי להביא למהפכה, שבשונה ממהפכות טכנולוגיות קודמות, נחשבת למהפכה טכנולוגית ידועה מראש, מפני שהיצרנים מענף הרכב ומתחומים טכנולוגיים נוספים הצהירו על פיתוח של רכב אוטונומי. התעשיות השונות וכן ארגונים ממשלתיים וציבוריים נערכים לקראת המשמעויות של מהפכה טכנולוגית זו. מהפכת הרכב האוטונומי נחשבת לחלק ממהפכה רחבה יותר הצפויה, והיא מהפכת ה-ACES, ראשי תיבות שמתייחסות לארבע מהפכות טכנולוגיות שחוברות ביחד לרכב שהוא אוטונומי (Autonomous), מקושר (Connected), חשמלי (Electric) ושיתופי (Shared). מדובר בארבע מהפכות טכנולוגיות שמתפתחות בנפרד, אך שילוב ארבעת הגורמים הללו יאפשר, אולי, להאיץ את פיתוחו של רכב אוטונומי באופן שכבר בשנים הקרובות נראה כלי רכב כאלו על הכביש.
רוב העוסקים בתחום, נכון לינואר 2020, מעריכים שהיכולת של כלי רכב אוטונומיים לנסוע ברחובות הערים, ללא מגבלות, עדיין רחוקה. על פי הערכות אלו, כלי רכב כאלה ייכנסו תחילה "רק" בהפעלה של תאגידים מורשים, למשימות מסוימות ותחת מתאר הפעלה מוגבל, באזורים גאוגרפיים מסוימים, במזג אוויר מתאים וכדומה. הערכה זו נובעת מהקושי להוכיח שלמכוניות האוטונומיות אומנם יש יכולת לנסוע בצורה כזו שתביא לשיעור תאונות יותר נמוך בהשוואה למכוניות עם נהג אנושי. למעשה, חישוב מדוקדק של מה נדרש כדי להוכיח קריטריון בטיחותי טוב משל רכב מאויש, מראה שיידרשו עשרות שנים ומעלה, כדי להוכיח יכולת שכזו.
הקושי מועצם משתי סיבות נוספות. ראשית, ההסתמכות על אלגוריתמיקה של בינה מלאכותית גורמת לכך שיש קושי תאורטי מהותי להוכיח קריטריון בטיחות שניתן לאמת אותו על ידי הרגולטורים וזאת מכיוון שאלגוריתמי בינה מלאכותית אינם דטרמיניסטיים. שנית, בנהיגה יש אוסף גדול מאוד של "תרחישים תפעוליים" ולא ברור עדיין אם ואיך אפשר להראות שהרכב יוכל לעמוד במגוון התרחישים הצפוי לו, במשך תקופת היותו על הכביש.

.
ישנן תחזיות רבות ומאוד נבדלות זו מזו, לגבי קצב חדירת הטכנולוגיה לשוק. מכיוון שיש בעולם, נכון ל-2022, כמיליארד וחצי מכוניות, מדובר בשוק של יותר מעשרה טריליון דולר ובהתאם, גופי ענק מתעסקים בנושא. לפי אחת התחזיות, של Victoria Transport Policy Institute ממאי 2022 - ייקח כשלושים שנים להגיע ל-30% משוק הרכב העולמי.


== רמות אוטונומיה ==
ארגון הרכב הבינלאומי, SAE International הגדיר שש רמות שונות של נהיגה אוטונומית של כלי הרכב, והגדרות אלו מקובלות בתעשייה:

רמה 0: ללא אוטומציה בנהיגה. ברמה זו הנהג מחויב בכל פעולות הנהיגה. רמה זו הייתה האפשרות היחידה ברוב הגדול של מכוניות המאה ה-20.
רמה 1: סיוע לנהג. ברמה זו קיימת ברכב מערכת סיוע נקודתי לנהג, כמו התראה בעת סטייה מהנתיב. כלי רכב ברמה זו יצאו לשוק החל מסביבות שנת 2010.
רמה 2: אוטומציה חלקית. מכונית שבה פעילות שתי מערכות בטיחות ואוטונומיה או יותר, אשר למשל, מסוגלות לטפל בו זמנית הן בהיגוי הרכב והן בבלימה. ברמה זו עדיין חייב הנהג לבחון את תנאי הכביש ולהגיב בהתאם. כלי רכב ברמה זו יצאו לשוק החל מסביבות שנת 2016.
רמה 3: אוטומציה מותנית. ברמה זו המערכות של המכונית יהיו בשלות מספיק כדי "לתפוס פיקוד" על הנהיגה בתנאים מסוימים, בהם הנהג לא יידרש אפילו לפקח על תנאי הדרך, אך יידרש להיות זמין לנהיגה במקרי חירום, בהתראה של מספר שניות. המערכת שומרת על מרכז נתיב הנסיעה ומרחק בטוח מהרכב שלפנים, המערכת מאפשרת מעבר נתיב אוטונומי בהפעלת האיתות או עקיפה של רכב איטי. נהיגה אוטונומית מלאה בפקקי תנועה ללא החזקת ההגה והמשך נסיעה ללא צורך בפעולה של הנהג. כחלק מיכולות המערכת, במידה והנהג לא מגיב להתראות של המערכת ללקיחת השליטה על הרכב בחזרה, המערכת תיכנס למצב חירום ותביא את הרכב לעצירה מלאה בנתיב הימני ביותר או בשולי הכביש אם ישנם והיא תעשה זאת תוך התראה של שאר משתמשי הכביש באמצעות הפעלות איתות מצוקה וצפירה.
רמה 4: אוטומציה ברמה גבוהה. רמה זו דומה למדי לרמה 3, ותוכל לבצע נהיגה אוטונומית מלאה בתנאים מסוימים, למשל, במסלולים מוגדרים מראש. בחוק הישראלי, אוסף התנאים שבהם תהיה מותרת הנהיגה נקרא "מרחב ההפעלה" והוא כולל התנאים הסביבתיים והפיזיים שבהם מערכת נהיגה עצמאית יכולה לפעול, ובכלל זה תנאים הנוגעים למרחב גאוגרפי, היקף התנועה, זמן, מזג האוויר וסוג הדרך לעומת רמה 3, ברמה 4 אין צורך בנהג זמין למצבי חירום. ביולי 2019 הודיעו החברות דיימלר ובוש שיחלו בבניית מתחם חניה אשר יותאם למכוניות ברמה 4, ובו יוכלו מכוניות אלו לנסוע ללא נהג באופן בטוח.
רמה 5: אוטומציה מלאה. ברמה זו הרכב מסוגל להחליף את הנהג בכל תנאי דרך, וכלל אינו זקוק לנהג.נכון ליוני 2021, יש מספר קטן של מכוניות (ככל הנראה, כעשר) שהורשו לנסוע, ללא נהג ביטחון, בתוך עיר. גם מכוניות אלו מוגבלות רק לאזור מוגדר היטב, אזור שמופה ברזולוציה גבוהה מראש. המכוניות מוגבלות למזג אוויר טוב והן משרתות קבוצה קטנה ונבחרת מראש של "מועדון נוסעים". ככל הידוע, החברה היחידה שהורשתה לנסוע כך היא חברת ויימו של גוגל, ורישיון זה תקף למספר קטן של מכוניות באזור מוגדר היטב בסביבות פיניקס, אריזונה.
נכון למאי 2022, חברת ווימו מחזיקה בהיתר לנסיעה, ללא נהג ביטחון, בפיניקס, אריזונה. גם ווימו וגם חברת קרוז של ג'נרל מוטורס מחזיקות בהיתר נסיעה ללא נהג ביטחון בסן פרנסיסקו. חברת Baidu קיבלה היתר, בסוף אפריל 2022 לנסוע בעיר בייג'ינג, בסין.


== התפתחות ==


=== פיתוח של "רכיבים אוטונומיים" במכוניות נהוגות בידי אדם - מערכות עזר מתקדמות, לנהיגה ===
יצרניות כלי רכב משלבות במכוניות מאוישות יותר ויותר תפקודים של טייס אוטומטי, בבחינת "מערכות עזר לנהג" למשל:

בקרת שיוט אדפטיבית (ACC) - מערכת לשמירת מהירות רצויה, אבל, מערכת כזו שיודעת להתחשב ברכבים שלפני הנהג, כך ששילוב המערכת מחייב יכולת בלימה והאצה, באופן ששומר על מרווחי הבטיחות, באופן כזה שהרגולטורים מאשרים, יתירות מספקת, מידגם רחב לגבי אתרעות שווא והתנסות של נהגים אנושיים וכדומה.
מערכת למניעת נעילת גלגלים (ABS).
חניה אוטומטית. שילוב מערכות כאלה מחייב חיישנים מתאימים ויכולת היגוי באמצעות בקרה אוטומטית של הרכב. מערכות אלה מחייבות רגולציה שיודעת לתמוך את סוגיות המימשק אדם-מכונה בנוגע לשאלות העוסקות בסוגיה של האם להגביל את השימוש במערכת רק למצב בו הנהג האנושי יושב ברכב, או, להתיר את הפעלת המערכת גם ממרחק של מטרים בודדים וכדומה.
מערכת לניטור "שטחים מתים" בשדה הראייה (BSM).
מערכת למניעת התנגשות.
מערכת לניטור הנהג. ברכבים עם יכולת ברמה 3 (לפי SAE), נדרשת השגחה של הנהג האנושי "מדי פעם". אחת הסכנות הגדולות במצב זה היא שהנהג יתרכז במשחק או בקריאת ספר וכדומה ו"כשהרכב יצטרך את עזרתו של הנהג האנושי" - הוא לא יהיה זמין להגיב מהר מספיק. הסוגיה רלוונטית מאוד למצב שבו הנהג עייף ו"מנקר" תוך כדי נסיעה. מערכות לניטור הנהג צפויות להיכנס כרגולציה מחייבת באיחוד האירופאי.
מערכת בקרת יציבות.
אתרעה מהתנגשות מלפנים.
מניעת סינוור אוטומטית.
מערכת אוטומטית לשמירת נתיב.
מערכת להחלפת נתיבים/ עקיפה. מערכות אלו כוללות יכולת היגוי של הרכב ובהתאם, הן מאפשרות לצבור ניסיון בכל הקשור ל"עקיפות אוטומטית" וכדומה.
מערכת אתרעה מהולכי רגל.
זיהוי שלטים אוטומטי. מערכות המאפשרות לצבור ניסיון בכל הקשור למגבלת המהירות המקומית, ציות לשלטי עצור וכדומה.
רכבת כבישים – אמצעים שנועדו לאפשר שרשרת של כלי רכב הנוסעים זה אחרי זה באופן אוטומטי, ורק הרכב הראשון בשרשרת נהוג על ידי נהג אנושי.
מכונית מקושרת – שיפור תפקוד מערך התנועה על ידי שימוש במידע שהמכונית מקבלת מהאינטרנט או מתשתיות התחבורה, ובכלל זה ניווט על בסיס שיתוף מידע בין משתמשי הדרך (כגון waze) וביג דאטה לאיסוף נתוני תנועה, קישור לנתוני עומסים בזמן אמת, לבקרת הרמזורים, ולמערכות המנהלות שטחי חניה.
מערכות בקרת שיוט אוטונומיות המווסתות את מהירות הנסיעה בהתאם לנתיב, כולל יכולת שמירת מרחק מהרכב שמלפנים, התחשבות בתנאי הכביש וכן פונקציות של חנייה אוטומטית ומערכות התרעה ממגוון סוגים.
בלימה אוטומטית – מערכת המאיטה ואף עוצרת את הרכב כאשר הרכב מתקרב לחפצים אחרים באופן מסוכן.לפי מקורות שונים, בשנת הייצור 2022 צפויים למעלה מ-250 דגמי רכבים שבהם משולבות מערכות עזר מתקדמות לנהיגה (ADAS).


=== מחקר ופיתוח ===

בשנת 2015, חברות וולוו וניסאן מוטורס הודיעו כי בשנת 2020 יימכרו הדגמים הראשונים של מכוניות אוטונומיות בפיתוחן. תחזית זו לא התממשה.
בנובמבר 2018 קיבלה חברת ויימו אישור ממשרד הרישוי של קליפורניה להפעלת כלי רכב ללא נהג, אשר יותרו להסעת עובדי החברה בלבד, ובתנאי שנהג בעל רישיון נהיגה נמצא מאחורי ההגה לצורכי חירום.
למרות ההצהרות והתקדמות הפיתוח, נכון לשנת 2018 סבורים מומחים שונים שמכוניות בעלות אוטונומיה מלאה (רמה 5) עדיין רחוקות מהיכולות הטכנולוגיות הנוכחיות, ומעריכים שלא יגיעו לשיווק לציבור בשנים הקרובות. בדיקה שביצע ה-יורו NCAP לכלי הרכב האוטונומיים של החברות המובילות לאוקטובר 2018, מצאה את הצהרות היצרניות כאופטימיות באופן לא אמין, וביקרה את היצרניות על כך שהן מטעות את הציבור בהצגת יכולות הרכב האמיתיות. על פי Euro NCAP, הקשיים שעליהם החברות עדיין רחוקות מלהתגבר עוסקים בבלימה אוטומטית במהירויות משתנות, והתמודדות עם "חיתוך" על ידי נהגים בכביש. מומחים שונים סבורים שמכוניות אוטונומיות מלאות הן עדיין חזון רחוק בגלל סיבות טכניות משלימות כמו היעדר תשתית מתאימה או התאמה של רגולציה, ומעריכים שהמהפכה האוטונומית תושלם רק כאשר תתבצע באופן רוחבי, לא רק בפן הטכנולוגי, אלא באפיקים נוספים במקביל. בנובמבר 2018 מנכ"ל ויימו התבטא בנושא וציין את מזג האוויר כאחד האתגרים הגדולים ביותר של המכוניות האוטונומיות, ואמר שהוא לא רואה באופק מכונית אוטונומית לחלוטין שתוכל לתפקד ללא התערבות נהג בכל מזג אוויר.


== פרויקטים מרכזיים ==


=== ויימו (גוגל) ===

משנת 2010 ואילך חברת גוגל ערכה ניסויים שונים בהסבת מכוניות רגילות לנסיעה אוטונומית (לימים – לפרויקט הוענק השם "ויימו"). המכוניות של גוגל ניווטו בהצלחה ללא נהג, בתנאי שטח מגוונים, בכבישים סואנים וברחובות צרים. ב-2014 הציגה גוגל מכונית מתוצרתה (לא מכונית שעברה התאמה), שנעה במהירות של עד 40 קמ"ש ופעלה כרכב חשמלי. החברה יצרה צי של כלי רכב דו-מושביים נטולי מערכת בקרה אנושית, מתוך מחשבה שהנוסעים לא יהיו קשובים לתנאי הדרך ולהתרחשויות השונות, ולא יגיבו בצורה מועילה בניסיונם ליטול את השליטה מהמכונית האוטונומית. הנוסע מזמין את המכונית לנסיעה באמצעות טלפון חכם, וגם קובע באמצעותו את יעד הנסיעה. חזית המכונית עשויה חומר דמוי ספוג, למקרה של היתקלות חזיתית.
משרד התחבורה של קליפורניה מחייב לשלב הגה ודוושות גם במכוניות אוטונומיות, ומבחינה זו הרכב הניסיוני של גוגל אינו עומד בדרישות החוק.
במהלך 2020–2022, בחור בשם JJRIcks החל לנסוע ברכבים של "ווימו" תוך שהוא מתעד את הנסיעות, כולל כל הבעיות בנסיעה, ומעלה את התעוד לאינטרנט. הבחור העלה לאינטרנט למעלה מחמישים סרטים לא ערוכים של נסיעות ללא נהג ביטחון, ברחבי פיניקס אריזונה ואלו מהווים מקור עשיר להבנת מצב הטכנולוגיה, נכון לשנת 2022.
"ווימו" מפעילה, בנוסף, צי אוטונומי של משאיות תובלה. המודל העסקי של פעילות זו, חוזה מצב בו את רוב הנסיעות בין הערים הגדולות בארצות הברית, תעשינה משאיות ענק אוטונומיות, ללא נהגים ונהגים אנושיים, יהיו ברכב - רק בקטע הקצר שבין חניוני הענק שמחוץ לערים ועד למרכז הלוגיסטי או, לנקודת החלוקה עצמה. NBC News פרסמו כתבה על הנושא באפריל 2022.
לפי מכון "וורדס למודיעין" (Ward Intelligence), לחברה יש הסכמים עם אחת היצרניות הגדולות בארה"ב, כולל Daimler, המחזיקה למעלה מ 40% משוק המשאיות בארה"ב.
ב 7 ליוני 2022, החברה פירסמה כי השלימה הסכם שיתוף פעולה עם Uber Freight. חברת UBER Freight מספקת אפליקציה המאפשרת "לחבר" בין נהגים, משאיות, משלחים וקניינים ובהתאם, לכאורה, היא מאפשרת ללקוחותיה השונים להגדיל ו/או לצמצם את צי המשאיות העומד לרשותם - בצורה דינמית ולפי צרכי השוק. מודל כזה של Driver-as a Service הוא מודל עסקי חדשני והחברות מקוות שיהיה בכוחו לחולל עסקים, בצורה דומה למה ש Uber הצליחה לעשות עם מודל ה"מונית לפי קריאה".


=== קרוז של חברת ג'נרל מוטורס ===
חברת ג'נרל מוטורס בשנת 2022, קיבלה היתר לנסיעות, בזמנים מסוימים, באזורים מסוימים, בסן פרנסיסקו. החברה מתכננת לפתח ולהפעיל, החל משנת 2023, סוג של מיניבוס ללא הגה ודוושות במסגרת פרויקט שנקרא Cruise Origin.

תמונה של תחילת הניסויים (הדגפ שנוסע כיום - נראה שונה) 


=== באידו ===
Baidu היא חברה סינית שבין השאר, מפתחת רכב אוטונומי. היא אחת מהחברות היחידות בעולם, נכון לאפריל 2022 - שקיבלו היתר לנסיעה על דרכים ציבוריות, ללא נהג ביטחון, בעיר בייג'ינג שבסין.


=== מובילאיי ===
מובילאיי היא חברה ישראלית שהחלה את דרכה כיצרנית "מערכות מתקדמות לעזרה בנהיגה" (ADAS). החברה נסדה בשנת 1999 על ידי פרופסור אמנון שעשוע מהאוניברסיטה העברית. החברה מפתחת רכב אוטונומי בגישה שונה מחברות אחרות. בין השאר, על רקע העובדה שקשה מאוד וכנראה, לא ניתן להוכיח את בטיחות הרכב על בסיס ניסיון מצטבר, בתקופת זמן מעשית - החברה פיתחה מגוון אמצעים וגישות שעשויים לאפשר לה להיות בין החברות היחידות בעולם שיוכלו להגיע לרמת בטיחות נאותה. גישות אלו כוללות, בין השאר, משגוח דטרמיניסטי שייעודו להשגיח ולמנוע ממודולי הבינה המלאכותית להכניס לרכב אותות שגויים, פיתוח נפרד של "מערכת נהיגה אוטומטית" מבוססת על מצלמות ו"מערכת נהיגה אוטומטית" מבוססת על מכ"מים ומכשירי "לידאר" - כאשר השילוב של שתיהן מתבצע רק בשלב קבלת ההחלטות - מה שעשוי להביא להסתברות לאירוע בטיחותי חמור לק"מ נסועה - שיעמוד בדרישת הבסיס של להיות בטוח לפחות כמו נהג אנושי. מסיבות אלה ואחרות, מומחים שונים מעריכים שבהחלט אפשר שלטווח הזמן הארוך - מובילאיי תהיה חברה מובילה גלובלית בעולם התוכן של רכבים אוטונומיים. בשנת 2017, החברה נמכרה לחברת אינטל. בתחילת אפריל 2022, חברת מובילאיי פרסמה סרט לא ערוך של 40 דקות נסיעה, בלילה, ברחובות ירושלים, בתצורת "רובוטקסי", כולל החליפה המלאה של חיישנים ותצורת היתירות בין מערכת הנהיגה האוטומטית לפי מצלמות לבין המערכת לפי הלידארים והמכ"ם. מכיוון שמערכות החברה מותקנות בלמעלה ממאה מיליון רכבים בעולם, החברה מצליחה להיות רווחית מצד אחד ולאסוף נתונים לגבי הנהיגה, מצד שני - כל זאת במקביל ליצירה ותחזוק של בסיס נתונים גלובלי, של מפות ברזולוציה גבוהה. נכון למאי 2022, החברה מיפתה את הרוב הגדול של ארצות הברית, את הרוב הגדול של אירופה וחלק גדול מסין. תשתית המיפוי הזו תאפשר למערכת הנהיגה האוטומטית של החברה "להבין" את סביבת הנהיגה בכל מקום חדש אליו החברה תחליט להיכנס. תשתית המיפוי, גם היא, מהווה מקור הכנסה לחברה - מכיוון שהיא מאפשרת מכירה של "ממצאים" כמו בורות בכבישים, עמודי חשמל שנפלו, שלטים שנהרסו וכדומה - לרשויות המקומיות.


=== יאנדקס ===
יַאנְדֶקס (רוסית: Яндекс) היא חברת תוכנה ומחשבים רוסית שבסיסה במוסקבה, מחברות התוכנה הגדולות במדינות ברית המועצות לשעבר. אחד המוצרים הידועים של החברה הוא מנוע החיפוש הנחשב לרביעי בגודלו בעולם. החברה מפעילה רכבים אוטונומיים, על דרכים ציבוריות, בישראל החל מ-2019 (כשלוש שנים, נכון ל-2022), עם נהג ביטחון ברכב. מכיוון שמטה החברה, עד אפריל 2022, ישב במוסקבה שברוסיה, המשך התוכנית לא לגמרי ברור, על רקע הפלישה הרוסית לאוקראינה ומשטר הסנקציות העולמי שהופעל בהמשך לפלישה.


=== מרצדס-בנץ ===
חברת רכב וותיקה המוכרת כיצרנית של רכבים איכותיים. החברה נוסדה בשנת 1926 על בסיס מיזוג חברות שהיו קיימות קודם לכך. במאי 2022, החברה הודיעה כי ברכבי היוקרה שלה תשולב "מערכת נהיגה אוטומטית" ברמה 3 של SAE, כלומר, במרחב הפעלה מסוים - נהג הרכב לא צריך להשגיח על הנסיעה אלא שהוא יכול לעבוד או לשחק במקביל, בלי צורך להסתכל על הדרך או "להשגיח" על הרכב.


=== Argo.AI ===
חברה אמריקאית, שנוסדה ב-2016. החברה נתמכת על ידי חברת פורד וחברת פולקסוואגן ופועלת מפיטסבורג, פנסילבניה. החל מ-2022, החברה בוחנת את הרכבים שלה בערים אוסטין ומיאמי, בארצות הברית. החל מסוף מאי 2022, החברה החלה בניסויים ללא נהג ביטחון בערים אלו


=== Aptiv ===
חברה אירית שעברה תהפוכות מאז שנוסדה תחת השם Delfi ב-1995. ב-2019, חברת היונדאי נכנסה לשותפות עם Aptiv וככל הנראה, במסגרת זו, החברה הציגה יכולת נסיעה של רכב אוטונומי במאי 2022.


=== נאוויה של חברת INDUCT ===
מכונית אוטונומית הנמצאת בשלבי הוכחת יכולת, בראשית 2017, היא נאוויה של חברת INDUCT, המשמשת כמכונית היסעים במתחמים מוגדרים כגון קמפוסים. זו מכונית חשמלית, מהירותה כ-20 קמ"ש, היא יכולה לשאת עד 8 נוסעים בו-זמנית והיא מתנייעת על הכביש ללא צורך בתשתיות והתאמות מיוחדות. יעד הנסיעה והמסלול נקבעים באמצעות הטלפון.
במהלך שנת 2021, בוצעו נסיעות הדגמה, ניסוי, במיתחם התפעולי של בית חולים שיבא.


=== Pony.ai ===
חברה שנוסדה בשנת 2016 והיא מפתחת כלי רכב אוטונומיים. החברה הפעילה ניסויים, כולל ללא נהג ביטחון, במדינת קליפורניה ואולם אחרי זמן קצר - רישיונה בוטל על רקע תאונת פגיעה בתשתית של הפרדה בין נתיבים מתפצלים. לחברה, לפי פרסומים שונים, יש היתר להפעיל שרות מוניות "רובוטקסי" בסין, החל מאפריל 2022.


=== Zoox ===
חברה שנוסדה בשנת 2014. החברה מפתחת "רובוטקסי" ללא הגה ודוושות, דומה ל Cruise Origin. במהלך 2022 החברה פרסמה תעוד של ניסויי תנאי סביבה - כולל נסיעות בגשם ובתנאי דרך קשים. החברה בבעלות אמאזון.


=== טסלה ===
טסלה היא חברה שנוסדה בשנת 2003 ועוסקת בייצור מכוניות חשמליות. החברה מפתחת מערכת מתקדמת לסיוע בנהיגה (רמה 2 לפי SAE), כפי שהצהירה על כך במסמכי ההגשה לרשויות האסדרה בארצות הברית. במקביל, החברה מפרסמת את היכולת הזו תחת המותג Full Self Driving מה שלדעת רבים מהווה הטעיה של הציבור. החברה דוגלת בכך שניתן להגיע למערכת ברמה 4 (כלומר, ללא צורך בנהג ביטחון) בהסתמך על מצלמות בלבד או צרוף של מצלמות ומכ"ם. במהלך הפיתוח, הופיעו נושאים שונים שהיוו ומהווים אתגרים קשים שעלולים להאפיל על היכולת לעבור למערכת ברמה 4 ובכללם, נטייה של הרכבים לעשות תאונות בשיעור גבוה, כאשר יש רכבי ביטחון במרחב ההפעלה. מכיוון שהמכוניות מצלמות, כל הזמן, את המרחב שסביב לרכב, 360 מעלות, אפשר למצוא ביו טיוב, תעוד נרחב של מצבים מיוחדים בהם הרכב היה מעורב. יש גם לא מעט משתמשים שמבצעים השוואות בין רכבי טסלה לרכבים של חברות אחרות ומעלים את הסרטים ליו טיוב. נכון למאי 2022, המערכת של החברה עדיין מחייבת השגחה רצופה של הנהג ומדי פעם, יש צורך להתערב בהחלטות שלה. העובדה שהרכבים של החברה מצוידים במערכת, מאפשרת לחברה לאסוף נתונים בצורה מסיבית, וללמד את הרכבים כך שהם ישתפרו כל הזמן. במובן זה, החברה הצליחה לשים על המגרש מודל שמאפשר לה להרוויח ממכירת מכוניות ובמקביל, להשתמש בנהגים - הלקוחות כאילו היו נסיינים עבור החברה.


=== Auto X ===
חברה סינית ששייכת לתאגיד SAIC. החברה מפעילה "רובוטקסי" הן בארצות הברית והן בסין ואולם אין פרטים רבים על החברה. לפי סרטים שהחברה הפיצה, לחברה יש יכולות יוצאות דופן להתנייד בתוך שכונות עמוסות אנשים, אופניים ומשתמשי דרך נוספים. לטענת החברה, נכון למאי 2022, יש כבר למעלה מ-1000 רכבי "רובוטקסי" הפועלים בסין והקימה קווי ייצור מתאימים לתמיכה בהמשך הפצתם במספרים גדלים.


=== EasyMile ===
חברת צרפתית המתמקדת הפיתוח וייצור "מיניבוסים עצמאיים". החברה עשתה די הרבה הדגמות ברחבי העולם ואולם, ככל הידוע, היא אינה נחשבת כחברה בקו הראשון של הטכנולוגיה.


=== Aurora Innovation ===
חברה שנוסדה ב-2017, ע"י יוצאי גוגל-ווימו, טסלה ואובר. בדומה לחברות אחרות, החברה מתמקדת בפיתוח "מערכת לנהיגה אוטומטית". לפי פרסומי החברה, בכוונתה להתחיל ניסויים עם משאיות עצמאיות, ללא נהג ביטחון, ברחבי ארה"ב, במהלך 2023. החברה מבצעת כבר ניסויים עם משאיות עצמאיות, כמו גם "וואנים" עצמאיים, מזה זמן רב. לפי מכון "וורדס למודיעין" (Ward Intelligence), לחברה יש הסכמים עם אחת היצרניות הגדולות בארה"ב, Paccar, המחזיקה כ 45% משוק המשאיות בארה"ב.


=== Embark ===
חברה אמריקאית המתמקדת בפיתוח "מערכת נהיגה אוטומטית", מודולרית שמכוונת למשאיות גדולות. החברה נסחרת ב Nasdaq ונכון למאי 2022 היא שווה קרוב ל-700 מיליון דולר.


=== Einride ===
חברה שבדית שנוסדה ב-2016. החברה מתמקדת בפיתוח משאיות אוטונומיות ייעודיות. במרץ 2022, חברת מארסק הכריזה על קניית 300 משאיות מ Einride. 


=== Plus (autonomous trucking) ===
החברה נוסדה ב-2016, על ידי יוצאי אוניברסיטת סטנפורד. החברה מבצעת ניסויים בארה"ב, אירופה וסין. נקודת העבודה של החברה ממוקדת במשאיות לטווח ארוך, כולל הדגמת נסיעות "מחוף לחוף", בארה"ב.


=== TuSimple ===
החברה עוסקת בפיתוח משאיות אוטונומיות - הן כמערכת נהיגה אוטומטית המיועדת למשאיות קיימות והן, במטרה לייצר משאיות ייעודיות (הייצור העצמי מתוכנן, נכון ל 2022, לשנת 2025). החברה ביצעה כבר נסיעות ארוכות מאוד - כולל, בארה"ב וכולל ללא נהג ביטחון, על דרכים ציבוריות. נכון ליוני 2022, החברה נסחרת בבורסת Nasdaq  בשווי של כשני מיליארד דולר. לפי דיווחים שונים, לחברה יש הסכם עם יצרנית המשאיות Navistar המהווה כ 12% משוק המשאיות בארה"ב.


=== NIO (car company) ===
חברה סינית, נוסדה ב-2016 בשנחאי, סין. החברה ממוקדת בפיתוח וייצור רכבים חשמליים ויש לה כבר עשרה סוגי רכב מתוצרתה. לפי פרסומי החברה, במהלך 2022-2023 היא מתחילה לשווק רכב אוטונומי המבוסס על מערכת הנהיגה האוטומטית של "מובילאיי" הישראלית. NIO מאפשרת החלפה רובוטית של הבטריה בנוסף לשיטת הטעינה המסורתית. לטענת החברה, לדגמי היוקרה החדשים שלה יש יכולת לנסוע למעלה מ-1000 ק"מ על טעינה בודדת ואם זה נכון, מדובר בהישג חסר תקדים שביחד עם יכולת החלפת הבטריות ויכולת הטעינה - נותן מענה ייחדוי ל"חרדת הטווח" שהיא אחד האתגרים של הרכבים החשמליים. החברה מייצרת דגמי יוקרה שפרשנים רבים חושבים שיוכלו להתחרות ב"בי אמ וו" ו"מרצדס". חברת "מובילאיי" הישראלית מתכננת להתחיל ניסויים, ללא נהג ביטחון, עם "רובוטקסי" ברמה 4 (לפי סוג SAE), בישראל ובמהלך 2022, החברה הדגימה כבר נסיעות כאלה, עם נהג ביטחון, בירושלים, ישראל.


=== Nuro ===
החברה נוסדה ב-2016. החברה ממוקדת ברכבים לשינוע משלוחים כמו מזון (הזמנות מה"סופרמרקט המקומי") ותרופות. מיקוד זה מאפשר "מרחב הפעלה" מצומצם שעוזר מאוד לגדר את הסיכונים, הרכב נוסע לאט יחסית, משקלו הכולל נמוך ובסה"כ, הסיכוי שלו להיות מעורב בתאונה קשה נמוך בהרבה, בהשוואה לרכבים שמיועדים לנסוע במהירות גבוהה. ל Nuro יש התרים להפעיל שירותי משלוחים בכמה וכמה מדינות ברחבי ארצות הברית. עד 2022, החברה גייסה מעל מיליארד דולר. במהלך 2022, החברה הכריזה על סוג רכב חדש שבכוונתה לשלב בצי הרכבים שלה. במהלך 2022, כמו חברות אחרות, החברה פירסמה סירטון ארוך הנוגע "להיגיון" של פיתוח היכולת לנסוע באופן עצמאי, ככל הנראה, במסגרת צעדים לעידוד היכולת של הציבור הרחב לבטוח בטכנולוגיות אלו.


=== סמסונג ===
לחברת סמסונג אין פרויקט לייצור רכב אוטונומי, אלא לפיתוח תוכנה ואלגוריתם בתחום. ב-2017 היא קיבלה אישור מהממשל הדרום קוריאני לבחינת המערכות שלה בכבישים ציבוריים.
החברה צפויה לצייד מכונית מסוג יונדאי במערכותיה, ובהן חיישנים, מצלמות ותוכנה המבוססת על בינה מלאכותית. בסוף 2016 רכשה סמסונג את חברת הרמן, המפתחת מערכות מידע ובטיחות עבור מכוניות אוטונומיות ב-8 מיליארד דולר.


== יישומים ==


=== תחבורה אוטונומית ציבורית ===
באירופה פעלה תוכנית סיטימוביל-2, במסגרתה בוצעו ניסויים בערים שונות ביבשת, במטרה להקים רשת של תחבורה ציבורית ללא נהג. ברחובות בערים מרכזיות באירופה התקיימו אירועי תצוגה למכוניות ללא נהג בסביבת "אוהל הרחוב העתידי", שהדגים לציבור כיצד מערכת תחבורה ציבורית מחודשת משולבת בתכנון עירוני הולם מאפשרת רחובות ידידותיים להולכי רגל ולפעילות חברתית.
בתחילת מרץ 2022, התקבל בישראל חוק המאפשר לבצע ניסויים עם רכבים עצמאיים, בדרכים ציבוריות, ללא נהג ביטחון - כולל לצורכי הסעת נוסעים תמורת תשלום, ובאפריל פורסם מכרז של רשות החדשנות להענקת רישיון לשילוב של רכבים אוטונומית בתחבורה הציבורית.


=== כלי רכב ייעודיים למשלוחים ===
בסוף שנת 2018 החלה חברת נורו לבצע באריזונה פריסה ניסיונית של כלי רכב אוטונומיים המותאמים במיוחד לשירותי משלוחים. מכיוון שנבנו באופן ייעודי עבור שירות משלוחים, כלי הרכב של נורו קטנים בהרבה ממכונית נוסעים רגילה, ומזכירים בצורתם מזוודה על גלגלים. כמו כן, הם נוסעים במהירות איטית יחסית של 40 קמ"ש, כך שבזכות גודלם ומהירותם הצנועים, הם טומנים בחובם הרבה פחות סיכון לפגיעות בהולכי רגל. גישה זו של נורו תוכננה במטרה להתגבר על כמה מהמכשולים הבירוקרטיים והבטיחותיים איתם מתמודדות החברות אשר מנסות לייצר מכוניות אוטונומיות גדולות ומהירות, ששואפות להחליף את מכוניות הנוסעים. ב-2021, הורשתה חברת נורו להתחיל בפעילות משלוחים מסחריים אוטונומיים מלאים (רמה אוטונומית 5) בקליפורניה.


=== משאיות כבדות ===
חברות מסוימות ובכללן "ווימו" של גוגל, מקדמות את הרעיון ולפיו משאיות גדולות יהיו משאיות אוטונומיות כך שרוב הנסיעה בין הערים הגדולות, בארצות הברית, תתבצע ללא נהג אנושי. כתלות בהבשלת הטכנולוגיה כן או לא יהיו נהגים אנושיים שינהגו ברכב, או, ישגיחו עליו בקטעי הנסיעה שבין החניונים מחוץ לערים ועד למרכז הלוגיסטי או יעד החלוקה.
כמו כן, האיחוד האירופי מקדם אף הוא פיתוח של משאית אוטונומית שתיסע ברחבי היבשת. כל זאת במסגרת פרויקט Horizon 2020.


=== רובוטקסי ===
נכון ל-2022, רוב מוחלט של החברות מפתח את הרכב האוטונומי לטובת יישום של מונית ("טקסי") רובוטית שנהוג לכנות אותה "רובוטקסי". בדרך כלל, הכוונה למונית שניתן לזמן אותה לנסיעה מנקודת מוצא מוגדרת היטב ליעד מוגדר היטב באמצעות אפליקציה סלולרית. להערכת מומחי תוכן, הסיבה שהחברות פונות לערוץ זה היא כי הן רואות בכך את הדרך שתאפשר להן להיכנס לשוק הצרכני של הרכבים הפרטיים ששם נמצא "הכסף הגדול". הניסיון המצטבר לגבי "מוניות לפי קריאה" מלמד ששילובן של מוניות כאלה בערים עם פקקי תנועה - מחמיר את המצב, ככל הנראה, על רקע העובדה שמי שעובר להשתמש בשירות הזה הם אנשים שנסעו קודם לכן, בתחבורה ציבורית ובנוסף, מכיוון שהרכבים המדוברים נוסעים לפעמים ריקים כדי להגיע אל מזמין הנסיעה ו/או בהמתנה-חיפוש הזמנות חדשות.


=== רכב פרטי ===
הכוונה לרכב "פרטי רגיל" שיהפוך להיות רכב אוטונומי.
נכון ל-2022 - החוק הישראלי מגביל את השימוש ברכבים אוטונומיים לחברות מפעילות שיקבלו היתר ייעודי לצורך זה. החברות הן אלו שישאו באחריות הכוללת לרכב, לביטוח ולתפעולו "מקצה לקצה". החברות המפעילות מחויבות להקים מרכזי בקרה שיעמדו בקשר דו כיווני רצוף עם הרכבים, כמו גם לדווח למרכזי שליטה מטרופוליניים שבכוונת המדינה להקים. מכיוון שכך, אפשר לצפות שבישראל, לא יינתנו היתרים לרכבים פרטיים, אוטונומיים לפני ~2030. רבים מאמינים שכך יהיה גם ברוב אם לא בכל המדינות בעולם, בשנים הקרובות.


== עסקאות גדולות ומכרזים מדינתיים ==


=== מכרזים מדינתיים ===
מדינת מישיגן פירסמה מכרז שעניינו רכש 70 אוטובוסים חשמליים ברמת אוטונומיות 4 (לפי סווג SAE), בינואר 2022. ההכרזה על זוכה צפויה להיות ב-31 לאוגוסט 2022.


=== עסקאות גדולות ===
לטענת חברת Auto X, היא מפעילה כבר למעלה מ-1000 רכבי "רובוטקסי" בסין.
לטענת חברת Einride, במהלך 2022, חברת מארסק הזמינה ממנה 300 משאיות במשקל מירבי של עד 15 טון.


== משפט לפי מדינות ==


=== ישראל ===
בישראל מתקיימים מספר ניסויים במכוניות אוטונומיות. מספר חברות נערכות לבצע ניסויים או כבר מבצעות ניסויים בישראל בתחום זה. שר התחבורה ישראל כ"ץ ביטל את התוכנית שהועלתה, להקים בנתניה מרכז בו העתק של שכונה אמיתית לטובת ניסויים אלה.
ככל שמתקדמת הטכנולוגיה, גם עמלים במשרד המשפטים על מענה לסוגיית האחריות לנזק שגורם הרכב האוטונומי במקרה של תאונת דרכים.
באוקטובר 2020 חברת נתיבי איילון הקימה באזור התעשייה אשדוד מרכז ניסויים לרכב אוטונומי ותומך תחבורה חכמה כחלק מהתוכנית הלאומית לתחבורה חכמה עבור משרד התחבורה, בשיתוף עם מנהלת תחליפי דלקים ותחבורה חכמה במשרד ראש הממשלה.
בתחילת מרץ 2022, התקבל בישראל חוק המאפשר לבצע ניסויים עם רכבים עצמאיים, בדרכים ציבוריות, ללא נהג ביטחון - כולל לצורכי הסעת נוסעים תמורת תשלום.
במהלך מאי 2022, התפרסם קול קורא לבחינת שילוב אוטובוסים עצמאיים בקווי שירות, בישראל. על פי החוק הישראלי, הרכבים העצמאיים חייבים בתקשורת דו צדדית רצופה עם מרכז בקרה.


== אתגרים ביישום ==


=== עלויות ===
עלויות רכב אוטונומי בנויות מרכיבי תוכנה וחומרה. המכוניות מצוידת באמצעי ניווט, בכוח מחשוב, בחיישנים ומרכיבים נוספים. מחיר הרכיבים החדישים הנחוצים הוא בערך פי 5 ממחיר מכונית ממוצעת (ואינו כולל את מחיר המכונית עצמה) ולא יכול להתאים לכל השווקים והסביבות. עם זאת, מעבר לייצור המוני צפוי להפחית בהדרגה את המחיר.


=== רישוי ===
מדינות שונות בארצות הברית מאפשרות כבר משנת 2015 שימוש בכלי רכב בלתי מאוישים, אם לצורכי נסיעה (קליפורניה ונבדה) או רק לצורכי ניסוי (פלורידה, וושינגטון די. סי. ועוד). כמה משיקולי המחוקק בתחום זה הם: כמות כלי הרכב על הכבישים, סוג מספרי הרישוי, מי מורשים להפעיל את כלי הרכב, תנאים לביטול ההרשאה והפצת המידע הרלוונטי בקרב הציבור.


=== אבטחה ===
אתגרי האבטחה על מכוניות ללא נהג כוללים: פצחני מחשבים, עובדים ממורמרים, ארגוני טרור ומדינות אויבות. דוגמה למקרה קיצון אפשרי: וירוס שמפיץ תוכנה רדומה בין כלי רכב רבים למשך כשבוע ימים ולאחר מכן מאיץ את כולם בו זמנית למהירות גבוהה וגורם להם לסטות שמאלה. פעולת טרור כזאת מאוד מסובכת לביצוע, אבל נלקחות בחשבון אפשרויות שכאלה.


=== הגנה על הפרטיות ===
נתונים רבים ייאספו במערכות המחשבים במהלך התנהלות כלי רכב אוטונומיים בכבישים ומתעוררות שאלות לגבי השימוש בהם: מי יהיה הבעלים ובעל השליטה על הנתונים שבכלי הרכב? איזה סוגי נתונים ייאגרו? עם מי ניתן יהיה לחלוק את הנתונים האלה? באיזה אופן המידע יהיה זמין? ולאיזה צורך?
ככל שהפתיחות לשימוש ברכבים האוטונומיים גדולה יותר, כך גדלות האופציות בשוק להתקנת מצלמות וחיישנים, הלומדים את התנהגות הנוסע, ומזהים היבטים שונים בה. הדבר מהווה פתח להפרה חמורה ביותר של פרטיות משתמשי הרכב. גורמים שונים מעלים חשש כי ריבוי החיישנים עשוי ליצור מצב של "חברת מעקב". ההנחה הצפויה והסבירה ביותר היא שממשק המכונית יתמזג עם ממשק הטלפון החכם, כך שמידע אישי על הלקוח יכלול גם פרטים אודות מסלולי נסיעה, אופן הנסיעה, העדפות מסוימות, מי נמצא בחברתו ושירותי בידור אותם הוא מעדיף לצרוך בעת הנסיעה. כך, לחברות אינטרנט להן עלולה להיות גישה לנתונים יהיה אינטרס לזהות את הצרכנים ולספק להם שירותים מותאמים, שהם לאו דווקא רצו וביקשו.
בישראל ובעולם קיימים הסדרים שונים להצבת מצלמות וצילום על ידי גורמים פרטיים, והרשות להגנת הפרטיות אף פרסמה הנחיות הנוגעות להצבתן של מצלמות במרחב הציבורי, דבר שיכול לעזור בגיבוש המדיניות בנוגע לפרטיותם של נוסעי הרכב. ההנחיות מתייחסות לתכלית הצילום, להקפדה על שימוש בצילום בהתאם לתכלית המוגדרת, לשימוש בצילום כך שיפגע באופן מידתי בפרטיות תוך בחינת אמצעים אחרים פוגעים פחות, לשמירת המידע לזמן מוגבל ולהימנעות מהקלטת קול.


=== היבטים משפטיים ===
תכנות המערכת האוטונומית נדרש להתמודד עם שאלות מוסריות ומשפטיות: כיצד אמור הרכב להגיב כאשר אדם, חיה או רכב אחר מתפרץ למסלול? אם צפויה התנגשות, התהפכות או סטייה מהכביש – מה יהיה סדר הפעולות שלו? אם יש אפשרות להציל רק צד אחד מהמעורבים בתאונה הצפויה – את טובתו של מי יעדיף הרכב? האם לנוסעים יש אפשרות לקבוע את סדרי העדיפויות של רכבם? מי אחראי לאופן הנסיעה של הרכב האוטונומי – יצרנית הרכב? הנוסעים בו? מי ישלם פיצויים למי? לצורך שיפוט במקרים שכאלה יכול להיות שהחוק ידרוש אפשרות להצגת המידע שהיה בחיישנים קודם להתרחשות התאונה.
בפברואר 2021 יצא משרד המשפטים הישראלי בקריאה לציבור להצגת עמדות בתחום דיני הנזיקין והביטוח של רכב אוטונומי, לקראת הסדרה של תחום זה.


== השפעות ==


=== יתרונות ===
עקב רמת ההשקעה והפיתוח של תשתיות הכביש ושל כלי הרכב עצמם, הציפייה היא שפריצת הדרך הבאה תגיע מכיוון המכונית האוטונומית. הציפייה היא שמכוניות שכאלו יהיו מקושרות גם לאינטרנט, בנוסף להיותן נעות על רשת הכבישים, ובאמצעות נתונים מהאינטרנט יתאפשר שימוש יעיל יותר ברשת הכבישים, לשיפור בניצול האנרגיה (ייתכן תוך שילוב של טכנולוגיות של מכוניות חשמליות ובבטיחות הנסיעה).
לדוגמה, קרוב ל-95 אחוז מתאונות הדרכים נגרמות כתוצאה מטעויות אנוש: עייפות, הסחת דעת, שימוש בטלפון וכדומה. רכב אוטונומי ימנע אחוז מסוים מהן. לעומת זאת, רכב אוטונומי לא מתעייף ולכאורה, "דעתו אינה מוסחת מהדרך", וגם אם מתגלה תקלה בתכנות שלא עלתה בכל הבדיקות קודם לכן ניתן יהיה להוציא עדכוני גרסה ש"ילמדו" את כלל המכוניות האוטונומיות כיצד להתנהג במקרה דומה. אם שוק המכוניות האוטונומיות אכן יפעל בצורה זו יתרחש למעשה תהליך של למידה מצרפית, מהניסיון של כלל המכוניות האוטונומיות בניגוד לנהג אנושי הלומד רק מניסיונו שלו, כלומר כל חברות הרכב יכולות לעדכן את תוכנת הרכב לאחר למידת מקרה תאונה של כלל הרכבים.
צי כלי הרכב הרובוטיים על הכביש יתאם מרווחים קבועים בין המכוניות ובכך יאפשר להקטין את המרחק ביניהן, בלי להסתכן בהתנגשויות. פרסומים שונים חוזים כי נסיעה במהירות 120 קמ"ש תצריך מרחק של 6 מטר בין המכוניות, לעומת 60 מטר הנחוצים במהירות זו כאשר הנהג הוא אנושי. כך יפחתו עומסי התנועה בכבישים ותגבר היעילות האנרגטית של הנהיגה.
הרכב האוטונומי – כך מקווים – ישחרר את האנשים מעול הנהיגה ויעניק להם זמן פנוי בנסיעה, לצורכי בילוי, עבודה ומנוחה.
מכוניות ללא נהג עתידות להיות לעזר רב עבור אנשים בעלי מוגבלות. כך למשל, גם אנשים בעלי לקות ראייה יוכלו להתנייד בבטחה.


=== חסרונות ===
צי כלי רכב רובוטיים על הכבישים, שנשלט כולו על ידי מחשבים, עלול להיות פרוץ לטרור קיברנטי.
יש החוששים שכלי רכב אוטונומיים דווקא יגדילו את תאונות הדרכים באופן משמעותי. לדעתם, היות שמערכת הרכב האוטונומי טיפשה בהשוואה לנהג האנושי, כל כשל או פגם במחשב המערכת או בתוכנה שלו, עלול למנוע ממנה להבחין במכשולים בכביש כגון מכוניות אחרות, הולכי רגל או מכשולים אחרים, וכתוצאה מכך יתרחשו תאונות דרכים, כפי שכבר קרה עם הרכב האוטונומי. פריצה למערכת הרכב, יכולה אף היא לגרום לתאונת דרכים.


=== השפעות נוספות ===
הערכות שונות וסותרות לגבי ההשפעות השונות של המכוניות האוטונומיות על החברה עוסקות בכמות כלי הרכב שינועו בכבישים לאחר כניסתן של מכוניות אוטונומיות לשווקים בכמויות גדולות. הערכה אופטימית פופולרית, אותה גם מתחזקות החברות המושקעות בפיתוחן של המכוניות האוטונומיות, היא שמספר כלי הרכב יקטן, בזכות יכולתה של מכונית בודדת להסיע במשך יום אחד כמות רבה של אנשים, במקום המצב כיום בו אותה המכונית מסיעה לא פעם אדם אחד. אם הערכה זו תתממש, צפוי פיחות במספר תופעות כמו פקקי התנועה וזיהום האוויר. הערכות אחרות מציעות שדווקא תגדל כמות כלי הרכב בכביש, וזאת מכיוון שהמכוניות האוטונומיות יהיו כה זמינות ונוחות, כך שיפחת באופן דרמטי השימוש בתחבורה ציבורית – בין אם היא תהיה אוטונומית ובין אם לא. אם הערכה זו תתממש, צפוי בהתאמה גידול בפקקי התנועה או זיהום האוויר.
הערכה נפוצה לגבי המכוניות האוטונומיות היא שהן יגרמו לאובדן רב של משרות של נהגים, דוגמת נהגי מוניות או נהגי משלוחים.
יש הערכות שאובדן משרות אלו יגדיל את האבטלה, אולי כחלק ממגמה רחבה יותר של אבטלה טכנולוגית.
הערכות נגדיות מציעות שהשוק החופשי יידע להציע פתרונות חלופיים למשרות שיאבדו, כמו שקרה עם כניסתן של המצאות טכנולוגיות רבות מאז המהפכה התעשייתית. אולם, הערכות נוספות מעלות את החשש שהפתרונות החלופיים הללו, שצפויים להיות בעלי אוריינטציה מאוד טכנולוגית, עלולים להיות לא רלוונטיים לאוכלוסייה שתצא משוק העבודה ממקצועות שדורשים הרבה פחות השכלה, בדומה לנהגים.
מכוניות אוטונומיות צפויות ליצור חלוקה מחדש של הכנסות שכיום מגיעות מתעשיית הרכב. למשל, גביית מיסים ואגרות על ידי ממשלות צפויה לקטון בעקבות התייעלות השוק, מה שיצמצם את הכנסות הממשלה. מצד שני, אזורים מחוץ לעיר עשויים ליהנות מעלייה בהכנסות בזכות הפיכת שטחים גדולים וריקים למגרשי חניה מניבים, שיסייעו כלכלית למועצות אזוריות שזקוקות לכך מאוד.
על פי כמה מההערכות, מכוניות אוטונומיות יאזנו את תופעת העיור, ויחזקו את הפרוורים, גם בזכות הגברת נוחות הנסיעות למרחקים ארוכים.


== ראו גם ==
כלי רכב בלתי מאוישים
כביש חכם


== קישורים חיצוניים ==

גלי וינשטיין (גרנק), המכונית הרובוטית ללא נהג של DARPA, באתר "רשימות"
שירות הידען, ‏אלביט הציגה רכב רובוטי, באתר "הידען", 7 באוקטובר 2005
אבי בליזובסקי, ‏מכוניות ללא נהג של גוגל ו-וולוו ערכו ניסוי ברחובות ערים, באתר "הידען", 3 במאי 2014
טל מזרחי, ‏מכונית ללא נהג – אילו יצרניות רכב צפויות להיכנס למשחק ראשונות?, באתר "הידען", 26 באוגוסט 2014
אורי אליאבייב, התחרות האולטימטיבית: נהג אוטומטי מול נהג אנושי – מי ינצח במירוץ, באתר גאדג'טי, 22 באוקטובר 2014
עומר כביר, האתיקה של האוטומטיקה, באתר כלכליסט, 30 באוקטובר 2015
הלל פוסק, מכונית אוטונומית - 5 בעיות בדרך לאולם התצוגה, באתר ynet, 9 ביולי 2016
עמרי זרחוביץ', המירוץ לפיתוח המכונית האוטונומית עובר להילוך גבוה, באתר TheMarker‏, 17 ביולי 2016
שחר סמוחה, ‏הדילמות הגורליות והמוסריות שמעוררת המכונית האוטונומית, באתר גלובס, 30 ביולי 2016
רוני ליפשיץ, המכונית האוטונומית היא מהפכה עסקית, אתר Techtime, 21 באוגוסט 2016
תומר הדר, המדינה מתניעה את החקיקה להטמעת מכוניות אוטונומיות, באתר כלכליסט, 28 בספטמבר 2016
עו"ד אריאל פרייברג, רכבים אוטונומיים והשפעתם על הדין הנוהג כיום, 1 בנובמבר 2016
ישראל פישר, אלירן רובין, "בסופו של דבר לא יהיה הגה במכונית", באתר TheMarker‏, 9 בדצמבר 2016
קרלו ראטי, ‏איך מכוניות ללא נהג ישנו את החיים בעיר, במדור סיינטיפיק אמריקן של מכון דוידסון, 24 באוגוסט 2017
אברהם טננבוים, "עולם של מכוניות אוטונומיות עדיין רחוק", באתר TheMarker‏, 6 בדצמבר 2017
נדן פלדמן, בלי פקקים, בלי תאונות ובלי לקנות מכוניות: המהפכה שתשנה את חיינו, באתר TheMarker‏, 23 בפברואר 2018
 הרכב הראשון 'ללא נהג', 1971, ארכיון הסרטונים של AP
 יואכים מאיר, מעורבות אנושית ברכב אוטונומי


== הערות שוליים ==