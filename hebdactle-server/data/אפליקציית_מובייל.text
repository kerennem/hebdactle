אפליקציית מוֹבַּייל או יישום מוֹבַּייל (בעברית: יישֹוּמוֹן, ולעיתים קרובות נקרא בפשטות: "יישום" או "אפליקציה"; באנגלית: mobile application או mobile app) היא יישום מחשב המיועד לשימוש בטלפונים חכמים (סמארטפונים), מחשבי לוח (טאבלטים) ומכשירים ניידים מסוגים אחרים.


== תפוצה ==
היישומונים זמינים בדרך כלל דרך פלטפורמות להפצת יישומים, אשר לרוב מתופעלות על ידי החברות שבבעלותן מערכות הפעלה למכשירים ניידים, כדוגמת: App Store של חברת אפל, Google Play של גוגל, Windows Phone Store של מיקרוסופט, ו-BlackBerry App World של בלקברי.
בדרך כלל מורידים את האפליקציות ישירות למכשירי היעד, כדוגמת מכשירי אייפון, בלקברי, אנדרואיד או Windows Phone, אבל לפעמים ניתן להוריד את האפליקציות גם למחשבים אישיים ולפטופים. חלק מהיישומים הם חינמיים, בעוד שאחרים מוצעים למכירה. לרוב, בין 20 ל-30 אחוזים מהרווחים מאפליקציות שנמכרות הולכים למפיץ (כדוגמת iTunes), ושאר הרווחים הולכים למפתחים של האפליקציה.
במקור, אפליקציות מובייל פותחו למטרות עבודה וקבלת מידע, כדוגמת אפליקציות דואר אלקטרוני, יומן אלקטרוני, אנשי קשר, מידע על מניות ומזג אוויר. עם זאת, הביקוש מצד המשתמשים והזמינות של כלי פיתוח הובילו להתרחבות מהירה גם לתחומים אחרים כגון משחקי מחשב, שירותים מבוססי מיקום ו-GPS, שירותי בנקאות, מעקב אחר הזמנות ורכישת כרטיסים. הגידול המהיר במספר ובמגוון של האפליקציות הוביל ליצירה של מגוון רחב של מקורות עם סקירות והמלצות של אפליקציות, כגון בלוגים, כתבי עת ושירותים מקוונים ייעודיים לגילוי אפליקציות.

הפופולריות של אפליקציות מובייל המשיכה לעלות, עם השימוש ההולך וגובר בהן בידי משתמשי טלפונים סלולריים. מחקר של חברת comScore מחודש מאי 2012 קבע כי במהלך הרבעון שחלף, יותר משתמשי סלולר השתמשו באפליקציות מאשר גלשו באינטרנט מהמכשירים שלהם: 51.1% לעומת 49.8% בהתאמה.
על פי מחקר שוק שבוצע ב-2012 על ידי חברת גרטנר, נצפה כי בשנת 2013 הורידו המשתמשים 102 מיליארד אפליקציות (כאשר 91 אחוזים מהן תהינה חינמיות), ואלו יצרו הכנסות בסכום של 26 מיליארד דולר, עלייה של 44 אחוזים לעומת ההכנסות משנת 2012, בסכום של 18 מיליארד דולר. דוח אחר מעריך כי באיחוד האירופי, תעשיית האפליקציות מייצרת רווחים של מעל ל-10 מיליארד אירו בשנה, וכי בעקבות הגידול בשוק אפליקציות המובייל, נוצרו מעל ל-529 אלף מקומות עבודה במדינות האיחוד האירופי.


== פיתוח יישומי מובייל ==
פיתוח יישומים למכשירים ניידים דורש התחשבות במגבלות של מכשירים אלה. מכשירים ניידים פועלים על סוללות והם בעלי מעבדים פחות חזקים לעומת מחשבים אישיים. כמו כן, על המפתחים לקחת בחשבון שהמכשירים יכולים לבוא עם מגוון גדול של גודלי מסכים, רזולוציות, מפרטי חומרה והגדרות שונות.
פיתוח יישומי מובייל דורש שימוש בסביבות פיתוח משולבות ייעודיות. תחילה היישומים נבדקים בסביבת הפיתוח באמצעות אמולטורים, ובשלב מאוחר יותר הם מועברים לבדיקה על גבי מכשירים אמיתיים. אמולטורים מספקים אפשרות לא יקרה לבדיקת יישומים על גבי מכשירים שייתכן ולמפתח אין גישה פיזית אליהם.
לאור הפופולריות הגדולה של אפליקציות מובייל נכתבו מערכות הפעלה מבוססות לינוקס דוגמת Remix OS  ו-Android-x86 שמאפשרות הרצתם במחשבים אישיים.


== אפליקציות פופולריות ==
עשר האפליקציות הפופולריות בעולם לשנת 2020:

TikTok
WhatsApp
Zoom
Facebook
Instagram
Facebook Messenger
Snapchat
Google Meet
Telegram
Netflix


== ראו גם ==
אנדרואיד (מערכת הפעלה)
iOS
Google Play
App Store
משחק מובייל


== קישורים חיצוניים ==
אורי פסובסקי, חוסלתם, באתר כלכליסט, 21 במאי 2015
אמיר עוז, ‏React Native: המהפכה השקטה של עולם פיתוח האפליקציות כבר כאן, באתר "אנשים ומחשבים", 3 בינואר 2019


== הערות שוליים ==