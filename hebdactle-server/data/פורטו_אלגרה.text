פורטו אלגרה (בפורטוגזית: Porto Alegre, נהגה פורטו אלגרי) היא עיר נמל בדרומה של ברזיל, בירת מדינת ריו גראנדה דו סול. פירוש שם העיר הוא "נמל שמח".
אוכלוסיית העיר מונה כ־1,484,000 תושבים (נכון לשנת 2017). העיר נמצאת במפגש חמישה נהרות, בהם נהר הגואיבה (למעשה אגם). העיר מהווה עיר מפתח במרקוסור, גוש מדינות מסחרי בדרום אמריקה. כמו כן, העיר היא מרכז לתרבות ומורשת הגאוצ'ו, וידועה עבור בשריה והתה האופייני לה. בעיר ממוקמות מספר אוניברסיטאות חשובות.


== היסטוריה ==
ההתיישבות באזור התחילה עם בואם של מהגרים פורטוגזים ב-1752. הכפר הוקם רשמית על ידי מנואל ספולוודה תחת השם פרגזיה דה סאו פרנסיסקו דו פורטו דוס קזאיאס ב-26 במרץ 1772. כעבור שנה שונה השם לנוסה סניורה דה מדרה דה דווס דה פורטו אלגרה. ב-1824 התחיל גל הגירה לעיר של אנשים מרחבי העולם.


== כלכלה ==
העיר ממוקמת בהצטלבות של חמישה נהרות, מה שהפך אותה לעיר נמל חשובה, וכמו כן מרכז תעשייתי ומסחרי ראשי בברזיל. בנוסף לנמל, הכלכלה מסתמכת על חקלאות, הכוללת ייצור בשר, עורות וצמר וגידול אורז, שעועית, קשיו, אבוקדו, חיטה, ענבים וטבק, ותעשיות שונות, בהן תעשיות הקשורות לעיבוד המוצרים החקלאיים, טקסטיל, ציוד תקשורת ואלקטרוניקה, פלסטיק, תרופות, בשמים, בירה, כימיקלים ותעשיות פטרוכימיות.


== חינוך ==
בעיר פועלות מספר אוניברסיטאות, בהן האוניברסיטה הפדרלית של ריו גראנדה דו סול, האוניברסיטה המדינתית של ריו גראנדה דו סול והאוניברסיטה האפיפיורית הקתולית של ריו גראנדה דו סול.


== תחבורה ==
את פורטו אלגרה משרת נמל התעופה הבינלאומי סאווגדו פיליו, שנמצא במרחק של שישה קילומטרים צפון-מזרחית למרכז העיר. הנמל מציע טיסות ליעדים בברזיל ומחוצה לה.
בעיר יש מערכת של רכבת תחתית המכונה "טרנסורב", המכילה קו יחיד המקשר בן מרכז פורטו אלגרה לערים בצפון המטרופולין שלה.


== ספורט ==

בעיר יש שתי קבוצות כדורגל מרכזיות, גרמיו ומועדון ספורט אינטרנסיונל, אשר נכללות בצמרת הכדורגל בברזיל כששתיהן זכו בגביע ליברטדורס, אליפות דרום אמריקה לקבוצות, ובגביע הביניבשתי, או לחלופין ביורשתו אליפות העולם לקבוצות. בין הקבוצות שוררת יריבות מסורתית.
פורטו אלגרה הייתה בין הערים המארחות של מונדיאל 1950 ושל מונדיאל 2014, אשר לצורך האחרון שודרג אצטדיון באירה ריו בעיר, אשר משמש בדרך כלל את מועדון ספורט אינטרנסיונל.
פורטו אלגרה אירחה את אוניברסיאדת 1963.


== יהודים ==
בתחילת המאה ה-20 היו בין הסוחרים בעיר יהודים גרמנים מאלזס, רובם מתבוללים. בשנת 1911 הגיעו עוד כמה יהודים ממזרח אירופה שייסדו קהילה יהודית שהחזיקה בית קברות יהודי, אך טרם כוננה בית כנסת. הקהילה היהודית בפורטו אלגרה גדלה בעיקר בשל קרבת העיר למושבה פיליפסון של יק"א.


== ערים תאומות ==
ארצות הברית אוסטין, ארצות הברית
פורטוגל הורטה, האיים האזוריים, פורטוגל
יפן קאנאזאווה, יפן
מלזיה קושינג, מלזיה
ארגנטינה לה פלאטה, ארגנטינה
ברזיל נאטאל, ברזיל
ארצות הברית ניוארק, ניו ג'רזי, ארצות הברית
צרפת פריז, צרפת
פורטוגל פורט אלגרה, פורטוגל
אורוגוואי פונטה דל אסטה, אורוגוואי
פורטוגל ריביירה גרנד, פורטוגל
ארגנטינה רוסאריו, ארגנטינה
רוסיה סנקט פטרבורג, רוסיה
טורקיה סליהלי, טורקיה
הרפובליקה העממית של סין סוג'ואו, הרפובליקה העממית של סין
מקסיקו דורנגו, מקסיקו


== קישורים חיצוניים ==

 אתר האינטרנט הרשמי של פורטו אלגרה
פורטו אלגרה, באתר אנציקלופדיה בריטניקה (באנגלית) פורטו אלגרה, ברשת החברתית פייסבוק
 פורטו אלגרה, ברשת החברתית טוויטר


== הערות שוליים ==