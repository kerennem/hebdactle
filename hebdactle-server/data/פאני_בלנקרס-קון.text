פראנסינה "פאני" אלשה בלנקרס-קוּן (בהולנדית: Francina "Fanny" Elsje Blankers-Koen;‏ 26 באפריל 1918 - 25 בינואר 2004) הייתה אתלטית הולנדית רב-גונית, אלופה אולימפית בעלת 4 מדליות זהב מאולימפיאדת לונדון (1948), שיאנית העולם בריצת 100 מטר, בריצת 80 מטר משוכות, בקפיצה לגובה, בקפיצה לרוחק ובקרב חמש. נוסף לכך הייתה אלופת אירופה בעלת 8 מדליות מהן 5 זהב. 
בשנת 1999 נבחרה כאתלטית הגדולה ביותר של המאה ה-20 על ידי התאחדות האתלטיקה הבינלאומית (IAAF). כינויה היה "עקרת הבית המעופפת".


== ביוגרפיה ==
בלנקרס-קון נולדה בעיירה קטנה בשם לאכה פירסכה (ליד בארן) לארנולדיס והלנה קון. היו לה חמישה אחים. אביה עבד כפקיד ממשלתי והשתתף בתחרויות בהדיפת כדור ברזל וזריקת דיסקוס. בצעירותה עסקה בענפי ספורט שונים כמו: טניס, שחייה, התעמלות, סייף, החלקה על הקרח וריצה, והתקשתה לבחור בענף בו תתמקצע. מאמן שחייה הפנה אותה לאתלטיקה משום שבאותה העת להולנד היו אלופות אולימפיות רבות (כדוגמת ריי מסטנברוק ווילי דן אודן) והדרך לנבחרת ההולנדית הייתה קשה הרבה יותר. בשנת 1935 החלה להשתתף בתחרויות אתלטיקה. כבר בניסיונה השלישי זכתה באליפות הולנד בריצת 800 מטר, מקצוע שהוצא מהמשחקים האולימפיים בטענה שמבחינה פיזית הוא תובעני מדי לנשים. היא התאמנה תחת הדרכתו של יאן בלנקרס, קופץ משולשת אולימפי שבמרוצת השנים הפך לבעלה.
באולימפיאדת ברלין (1936) סיימה במקום חמישי במרוץ שליחות 4x100 מטר בתוצאה של 48.8 שניות, ובמקום שישי בקפיצה לגובה בתוצאה של 1.55 מטר.


=== שיאנית עולם ===
בהדרגה טיפסה בלנקרס-קון לצמרת ובשנת 1938 קבעה את שיאה העולמי הראשון, בריצת 100 יארד בתוצאה של 11.0 שניות. באליפות אירופה השנייה באתלטיקה והראשונה לנשים, שנערכה בווינה, אוסטריה באותה שנה, זכתה בשתי מדליות ארד, בריצת 100 מטר (12.0 שניות) ובריצת 200 מטר (24.9 שניות). המנצחת בריצות אלו הייתה האלופה האולימפית סטניסלווה וואלסייביץ' מפולין.
עקב מלחמת העולם השנייה התבטלו שתי אולימפיאדות (1940, ו-1944) וכך נמנע מבלנקרס-קון לזכות במדליות זהב רבות נוספות. באוגוסט 1940 היא התחתנה עם מאמנה, שהיה מבוגר ממנה ב-15 שנים, ובשנת 1941 ילדה את בנם הראשון. התקשורת העריכה שהקריירה שלה הסתיימה, מאחר שבאותו הזמן נשים נשואות כמעט שלא השתתפו בתחרויות, ועל אחת כמה וכמה אימהות. אך לה היו תוכניות אחרות והיא שבה לאימונים מספר שבועות לאחר הלידה.
בשנת 1942, שנה לאחר הלידה, שיפרה את שיאה העולמי בריצת 80 מטר משוכות ובמהלך מלחמת העולם השנייה קבעה עוד 5 שיאי עולם חדשים. ב-30 במאי 1943 קבעה שיא עולם בקפיצה לגובה (1.71 מטר), שיפור של 5 ס"מ לשיא הקודם, שיא שהחזיק מעמד עד שנת 1951. ב-5 בספטמבר אותה שנה היא קבעה שיא עולם חדש בריצת 100 מטר, שלא הוכר מאחר שהתחרתה מול גברים. בתחרות שנערכה בליידן, הולנד ב-19 בספטמבר אותה שנה היא קבעה בקפיצה לרוחק שיא עולם חדש של 6.25 מטר, שיא שהחזיק מעמד עד שנת 1954 ונישבר על ידי איווט ויליאמס מניו זילנד (6.28 מטר).
במאי 1944 קבעה שיא עולם חדש בריצת 100 יארד ובאותה תחרות הייתה שותפה לרביעייה ההולנדית ששיפרה את שיא העולם בריצת שליחות 4x110 יארד, דבר שגרם להתרגשות רבה בתקשורת הגרמנית משום שהשיא שנישבר היה שייך לנבחרת בריטניה. חודש לאחר מכן שיפרה נבחרת הולנד גם את שיא העולם בריצת שליחות 4x200 מטר שהיה שייך לנבחרת גרמניה, ובמעשה של התרסה הן לבשו סמלים לאומיים במהלך הריצה.
בחורף 1944–1945 היה מחסור רב במזון בערים כך שאימונים סדירים היו הדבר האחרון שמשפחת בלנקרס-קון שהתגוררה באמסטרדם חשבה עליו.
שישה שבועות לפני אליפות אירופה נולדה בתם השנייה, ולמרות זאת היא השתתפה בתחרויות שנערכו באוסלו, נורווגיה בשנת 1946. ביום הראשון של התחרות היא נחלה כישלונות, לאחר שנפלה בשלב חצי הגמר בריצת 100 מטר ולא עלתה לשלב הגמר ובהמשך היום סיימה במקום רביעי בקפיצה לגובה עם חבלות בגופה. ביומה השני של התחרות היא חזרה להצליח וזכתה בשתי מדליות זהב, בריצת 80 מטר משוכות (11.8 שניות) ובריצת שליחות 4x100 מטר (47.8 שניות).


=== אולימפיאדת השיא ===
באולימפיאדת לונדון (1948) זכתה בלנקרס-קון ב-4 מדליות זהב, בריצת 100 מטר בשיא אולימפי חדש של 11.9 שניות, בריצת 200 מטר בשיא אולימפי חדש של 24.4 שניות, בריצת 80 מטר משוכות בשיא אולימפי חדש של 11.2 שניות ובריצת שליחות 4x100 מטר בתוצאה של 47.5 שניות.
באליפות אירופה באתלטיקה שנערכה בבריסל, בלגיה בשנת 1950 זכתה בלנקרס-קון ב-4 מדליות מהן 3 זהב. מדליות זהב בריצת 100 מטר (11.7 שניות), בריצת 200 מטר (24.0 שניות) ובריצת 80 מטר משוכות (11.1 שניות) ומדליית כסף בריצת שליחות 4x100 מטר (47.4 שניות).
בשנת 1955 פרשה בלנקרס-קון מתחרויות.
בשנותיה האחרונות סבלה ממחלת אלצהיימר וטופלה תחת השגחה סיעודית פסיכיאטרית. היא נפטרה ב-25 בינואר 2004


== תארים והישגים ==
בסך הכל קבעה בלנקרס-קון 12 שיאי עולם.


=== שיאים אישיים ===
ריצת 100 מטר: 11.5 שניות, שיא עולם (1943)
ריצת 200 מטר: 23.9 שניות (1952)
ריצת 80 מטר משוכות : 11.0 שניות (1948)
קפיצה לגובה: 1.71 מטר, שיא עולם (1943), החזיק מעמד עד שנת 1951
קפיצה לרוחק: 6.25 מטר, שיא עולם (1943), החזיק מעמד עד שנת 1954


== ראו גם ==

התפתחות שיא העולם בריצת 100 מטר (ויקיפדיה באנגלית)


== קישורים חיצוניים ==
פאני בלנקרס-קון, באתר הוועד האולימפי הבינלאומי
פאני בלנקרס-קון, באתר olympedia.org
פאני בלנקרס-קון, באתר התאחדות האתלטיקה הבינלאומית
פאני בלנקרס-קון, באתר Track and Field (נשים)
הסבר על ה"דודל" (שרבוט גוגל) שפרסמה גוגל לציון 100 שנים להוולדה של פאני בלנקרס-קון, באתר מנוע החיפוש "גוגל" (באנגלית)
פאני בלנקרס-קון, באתר אנציקלופדיה בריטניקה (באנגלית)
פאני בלנקרס-קון, באתר "Find a Grave" (באנגלית)