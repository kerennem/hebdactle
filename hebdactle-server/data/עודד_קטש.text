דוד עודד קטש (נולד ב-10 באוקטובר 1974) הוא כדורסלן עבר ומאמן כדורסל ישראלי, המשמש כמאמנה של מכבי תל אביב. קטש נחשב לאחד מגדולי שחקני הכדורסל הישראלי בכל הזמנים, ולאחד משחקני הכדורסל המובילים באירופה מאמצע שנות התשעים ועד תחילת שנות האלפיים.


== קריירה כשחקן ==
קטש נולד וגדל בגבעתיים. למד בתיכון שמעון בן צבי, את דרכו בכדורסל החל קטש בקבוצת הילדים של מכבי רמת גן. כשהיה בן עשר עבר לקבוצת הילדים של מכבי תל אביב, בה שיחק בקבוצות הילדים והנערים, ולאחר מכן בקבוצת הנוער.
כשעלה לבוגרים שיחק קטש בקבוצת הבת של מכבי תל אביב - מכבי דרום. בשנת 1993 חזר למכבי רמת גן לעונה אחת, עונה בה קנה את פרסומו בקרב ציבור אוהדי הכדורסל בארץ. לאחר אותה עונה הושאל קטש לקבוצת הפועל גליל עליון לעונה אחת כדי "להשתפשף". בעונה זו פרח קטש במדי הקבוצה הצפונית והוביל אותה עד לסדרת הגמר סל. בתום העונה חזר אל מכבי תל אביב, הקבוצה בה גדל, ושימש כרכז מחליף לגיא גודס.
הפריצה הגדולה שלו הגיעה בשנת 1995 כאשר במשחקה הראשון של מכבי תל אביב באירופה באותה עונה נגד הקבוצה הצרפתית פו אורטז החליף את גודס, שנפצע בברכו ולמעשה סיים את העונה. את המשחק סיים קטש עם 16 נקודות ויחד עם דורון ג'מצ'י ורדיסאב צ'ורצ'יץ' סייע למכבי לנצח 88–91 בהארכה.
קטש החל לסלול את דרכו לצמרת עולם הכדורסל האירופאי, כשהוא מציג יכולת וירטואוזית בכל הנוגע לקליעה ובעיקר בחדירה. למרות מבנה גופו הדקיק, קטש נהג לחדור מול כדורסלני אירופה, כשהוא מביך אותם פעם אחר פעם באמצעות הטעיות גוף וכדרור. היכולת לא נעלמה מעיני המאמנים מעבר לים ולפני עונת 1998/1999 הגיע קטש לסיכום חוזי עם קבוצת הניו יורק ניקס מליגת ה-NBA, אולם נאלץ לשוב ארצה בשל סכסוך עבודה שפרץ בין הליגה לבין ארגון השחקנים אשר השבית את משחקי הליגה למשך כחצי עונה. קטש חזר למכבי תל אביב לחצי עונה אך לא הצליח לסייע לה לעבור את שלב שמינית הגמר בליגה האירופית.
בשנת 1999 עבר קטש לקבוצת פנאתינייקוס היוונית, ואף זכה להניף את גביע אירופה בסיום משחק גמר מול מכבי תל אביב בו היה השחקן המצטיין, ובסיום המשחק הוא אמר את המשפט המפורסם: "זה היום הכי מאושר בקריירה שלי, והכי עצוב בקריירה שלי". בעונה שלאחר מכן נפצע עודד פציעה קשה בסחוס שבברכו ולא שיחק ולו דקה אחת. בסוף העונה נאלץ לראות מהספסל את מכבי תל אביב מנצחת את פנאתינייקוס בגמר הסופרוליג וזוכה בגביע אירופה השלישי בתולדותיה.
לאחר מספר שנים שבהן ניסה קטש להתגבר על הפציעה ולחזור לשחק, ב-9 ביוני 2004 הוא הודיע במסיבת עיתונאים על פרישתו מכדורסל מקצועני. בשנת 2009 הצטרף קטש לקבוצה החובבנית אליצור חולון מליגה ב'.


== קריירה כמאמן ==
עם פרישתו ממשחק פעיל מונה קטש למאמנה של קבוצת הפועל גליל עליון אותה הוביל למקום השני בסיום העונה הסדירה.
ב-5 ביוני 2007, פחות משבוע לאחר חצי גמר הפיינל פור בו הפסיד עם קבוצתו הפועל גליל עליון למכבי תל אביב, חזר קטש אל הקבוצה בה גדל, וחתם כמאמן הקבוצה התל אביבית עד לשנת 2010. ב-1 בינואר 2008 התפטר קטש מאימון מכבי תל אביב לאור מספר הפסדים רצופים והישגים דלים.
באמצע עונת 2007/2008 חזר לאמן בהפועל גלבוע גליל במטרה להשאיר אותה בליגה והצליח. בעונה שלאחר מכן, הוביל את גלבוע לפיינל פור ליגת העל, שם סיימה במקום השלישי, לאחר שהפסידה למכבי תל אביב בחצי הגמר וניצחה את הפועל ירושלים במשחק על המקום השלישי. בעקבות כישלונה של נבחרת ישראל ביורובאסקט, הוחלט למנות צוות חדש. אריק שיבק מונה למאמן הראשי וקטש לעוזרו.
ב-14 במרץ 2010 הפך קטש למאמן בעל מספר הניצחונות הגדול ביותר בתולדות הפועל גליל עליון והפועל גלבוע גליל, כאשר הגיע ל-66 ניצחונות בקריירה בשנותיו כמאמן קבוצות אלו. ב-27 במאי 2010 זכה קטש עם קבוצתו גלבוע גליל באליפות המדינה, זאת לאחר ניצחון 77–90 על מכבי תל אביב בביתה.
ב-13 ביוני 2010 חתם בהפועל ירושלים לשלוש שנים, אך ב-27 בדצמבר 2011 התפטר מתפקידו, בעקבות רצף הפסדים, שכלל את תבוסת קבוצתו במשחק עם מועדון כדורסל הבקעה.מונה במרץ 2012 לעוזר מאמן ראשון בנבחרת ישראל בכדורסל.ב-21 ביוני 2012, חתם קטש לשנתיים לתפקיד מאמן הפועל אילת המתחדשת.ב-27 ביוני 2014, עם תום חוזהו חתם קטש לשלוש שנים כמאמן הפועל תל אביב. עונתו הראשונה בקבוצה הייתה מאכזבת. למרות ניצחון חוץ מרשים בדרבי, ראשון מזה 23 שנה, סיימה הקבוצה במקום השמיני והודחה בקלילות ברבע גמר הפלייאוף על ידי הפועל ירושלים. בעונתו השנייה בקבוצה ב-3 בנובמבר 2015 פוטר מתפקידו, בתום ארבעה מחזורים בלבד, לאחר שלושה הפסדים רצופים.
ב-11 בנובמבר 2015 חתם קטש לשנתיים כמאמן הפועל אילת. הוא הגיע עמה לחצי גמר הפלייאוף, שם הפסיד להפועל ירושלים. בעונת 2016/2017 הוביל את אילת למקום השני בסיום הליגה הסדירה, אך לאחר מכן הודחה הקבוצה ברבע גמר הפלייאוף על ידי מכבי ראשון לציון. ב-17 ביולי 2017 הודיעה אילת כי קטש לא ימשיך לאמן את הקבוצה בעונה הבאה.ב-23 בינואר 2017 מונה קטש למאמן נבחרת העתודה של ישראל במקומו של דן שמיר שעבר לתפקיד עוזר המאמן בנבחרת הבוגרים. ביולי 2017 הוביל קטש את נבחרת העתודה לזכייה במקום השני באליפות אירופה עד גיל 20.
ב-10 באוקטובר 2017 מונה עודד קטש למאמן נבחרת ישראל לארבע שנים במקומו של ארז אדלשטיין, בעקבות הכישלון ביורובאסקט 2017 ולאור הצלחתו עם נבחרת העתודה. במקביל שימש גם כפרשן משחקי מכבי תל אביב במסגרת היורוליג. בספטמבר 2021 סיים את תפקידו כמאמן הנבחרת.
ב-22 בפברואר 2018 מונה לקדנציה שנייה כמאמן הפועל ירושלים לשנה וחצי במקומו של מודי מאור. בפברואר 2019 הוביל את הקבוצה לזכייה בגביע המדינה.
ב-13 בפברואר 2020 הוביל את הפועל ירושלים לזכייה שנייה ברציפות בגביע המדינה.
קטש מאמן גם מחנות כדורסל בקיץ של ילדים ונוער.
ב-14 בינואר 2021 קטש מונה למאמן פנאתינאיקוס. נבחר גם לאמן את נבחרת ישראל וביורובאסקט 2022.
ב-10 במאי 2021 זכה בתואר ראשון עם פנאתינייקוס כשזכה עמה בגביע היווני. ב-10 ביוני 2021 הוביל את פנאתינייקוס לזכייה באליפות יוון ומספר ימים לאחר מכן פוטר.
ב-7 בינואר 2022 מונה למנהל מקצועי של הפועל גלבוע גליל.ב-19 ביוני 2022 מונה למאמנה של מכבי תל אביב לקדנציה שנייה, לאחר שכבר אימן אותה בשנת 2007/2008.


== עסקים ==
בשנת 1997, הזמין איש ההיי-טק והיזם אריה פיינגולד את קטש להשקיע בחברת הסטארט-אפ טגריטי. בשנת 2007, השקיע גם בחברת הסטארט-אפ 5min. שתי החברות נמכרו בשנת 2010. במקביל לקריירת האימון משמש קטש ממנהלי מיזם "שחקן אמיתי", חברה לקידום שחקני כדורסל, בה מעורבים שחקנים ישראליים בכירים רבים כגון תמיר בלאט אותו אימן קטש במקביל במסגרת הפועל ירושלים.


== חיים אישיים ==
נולד בגבעתיים לאב יליד מצרים ולאם ילידת אלג'יריה. בשל חיבתו מילדות לעודד מכנס, קטש הוא אוהד של מכבי נתניה בכדורגל.לוקה בהטרוכרומיה.
נשוי למיטל מורד, ולהם שני ילדים. מתגורר בתל אביב. לקטש בת ממערכת יחסים קודמת, עם עו"ד דפנה שחר, שהשתתפה בסדרה "מעושרות".


== לקריאה נוספת ==
דני ענבר, ישנתי כמו תינוק; בתוך: ספורט 5 - הספר, עורך: ירון טלפז, עמ' 56–59, טבע הדברים, 2002


== קישורים חיצוניים ==
פרופיל, באתר eurobasket
פרופיל, באתר פיב"א
מאמר על עודד קטש באתר "צהבת"(הקישור אינו פעיל, 26.10.2019)
איתי שנקמן, עודד קטש: "הפרפרים בבטן - סימן להצלחה", באתר ynet, 5 ביוני 2007
אהרל'ה ויסברג, ‏ארבעים מלאו לנער, באתר ישראל היום, 10 באוקטובר 2014
אוריאל דסקל, "גם עוד 19 שנה לא אהיה מאמן כמו שהייתי שחקן", באתר כלכליסט, 5 בנובמבר 2015
ברק חקלאי, עודד קטש: "תחושה של קסם", באתר ynet, 25 ביולי 2017
 רפאל נאה ואפרת עמורבן, "הסיכוי לעלות קלוש. אנחנו עסוקים בעתיד", באתר "ידיעות אחרונות", 13 בספטמבר 2018
עושים כבוד: צפו בטקס המיוחד לעודד קטש ודורון שפר, באתר ערוץ הספורט, ‏17 בנובמבר 2021


== הערות שוליים ==