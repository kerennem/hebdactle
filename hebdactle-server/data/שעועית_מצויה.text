שעועית מצויה (שם מדעי: Phaseolus Vulgaris) היא צמח חד-שנתי, מין בסוג שעועית. 
לשעועית המצויה יש זנים רבים, עשבוניים שחלקם שרועים וחלקם מטפסים. העלים מנוצים, בעלי שלושה עלעלים. הפרחים פרפרניים, הסירה מאוחה, עמוד העלי והאבקנים מפותלים. הפרי הוא תרמיל בעל שתי קשוות, הזרעים מופרדים חלקית זה מזה על ידי רקמה ספוגית.
מוצא השעועית המצויה במרכז אמריקה, שם גידלו אותה הילידים עוד בזמן העתיק. עם גילוי אמריקה הגיעה השעועית לאירופה וכיום היא נפוצה בכל העולם. בישראל גודלה השעועית עוד לפני קום המדינה, וכיום שטחי גידולה הם נרחבים – על כל סוגיה: ירוקה, צהובה, לבנה, שחורה ואדומה. הזנים המועדפים בישראל הם הזנים השרועים, אשר נוחים לגידול ולקטיף מכני, אם כי, בחממות רווחים גם הזנים המטפסים. רוב הגידולים מופנים לתעשייה לשימורי קופסאות, הקפאה, או ייבוש הזרעים. בשווקים מצויה השעועית הטרייה מאפריל עד ינואר.
הגבעול יוצא בתחילה עם זוג עלים רחבים, לאחר מכן העלים הנוספים שגדלים הם צרים יותר ומוארכים ויוצאים בשלשות.
לאחר כ-80 ימי גדילה מופיעים פרחים לבנים אשר מצהיבים תוך כיומיים ומתוך הפרח הנובל גדל התרמיל.

		
		
		
		


== השעועית כמזון ==

המטבח המקסיקני מתבסס על תירס ושעועית. מחית שעועית מטוגנת (frijoles refritos) היא תוספת המלווה מנות מזון רבות במקסיקו.
בסרטי מערבונים רבים השעועית מוצגת כמאכל אהוב על תושבי הדרום והמערב הפרוע, ובהרבה מהם מודגשות כבדיחה תופעות הלוואי ובעיות העיכול של השעועית.השעועית משמשת מרכיב מרכזי בתבשיל החמין.
מאכלי שעועית נוספים:

פייז'ואדה - מאכל נפוץ בברזיל, תבשיל קדירה של שעועית שחורה עם אורז, בשר חזיר, שורש קסאווה ועוד.
אבס קון ארוז - מאכל עממי של יהודים ספרדים, העשוי מאורז לבן ושעועית יבשה שבושלה ברוטב עגבניות.
יאחנייה - מחית שעועית, מאכל מהמטבח הרומני.


== השעועית ביהדות ==
השעועית מופיעה במשנה וזיהויה נשתמר בשפות שונות על ידי פרשנים. 
בתלמוד הירושלמי כתוב ”אמר רבי יונה: למה נקרא שמה שעועית? - שהיא משעשעת את הלב, ומהלכת את בני מיעים“. בפירוש עיקר תוספות יום טוב מוסבר ש"משעשעת" היא מלשון טיוח - כפי שהפסוק "טח מראות עיניהם" (ספר ישעיהו, פרק מ"ד, פסוק י"ח) מתורגם לארמית "שעה עיניהון"... כלומר שגורמת לתחושה מלאה ושובע.
השעועית שבמשנה איננה השעועית המצויה, שכאמור, מקורה בדרום אמריקה, ולא הייתה מצויה בארץ בזמן המשנה, אלא מין אחר, כנראה מין לוביה.[דרוש מקור]השעועית (הנקראת בערבית לוּבִיָא) משמשת כאחד מה"סימנים" לראש השנה - בעיקר אצל עדות המזרח: ונאמר עליה: "יהי רצון ... שירבו זכויותנו ותלבבנו".השעועית נכללת במנהג איסור קטניות והנוהגים במנהג זה נמנעים מאכילת שעועית בפסח.


== גידול ושיווק שעועית בעולם ==
את השעועית היבשה מגדלים בשדות - כשהמובילות במגדלים וביצואנים הן ברזיל והודו (כ-3 מיליון טונות כל אחת בשנה), סין בורמה ומקסיקו (כ-1.5 מיליון טונות כל אחת בשנה). התפוקה העולמית היא כ-19 מיליון טונות בשנה.
היצרניות הגדולות של השעועית הירוקה הן מדינת מישיגן בארצות הברית (60% מהייצור העולמי), צרפת, מקסיקו, עיראק וארגנטינה. שעועית זו נמכרת רובה כמאכל כבוש במלח, בפחיות שימורים או צנצנות זכוכית. במהלך השנים הומצאו מכונות שונות לקטיף אוטומטי, לאיסוף השעועית, ולהוצאתה מהתרמיל.


== קישורים חיצוניים ==
שעועית מצויה, באתר אנציקלופדיה בריטניקה (באנגלית)שעועית מצויה, באתר ITIS (באנגלית)
שעועית מצויה, באתר NCBI (באנגלית)
שעועית מצויה, באתר האנציקלופדיה של החיים (באנגלית)
שעועית מצויה, באתר Tropicos (באנגלית)
שעועית מצויה, באתר GBIF (באנגלית)
שעועית מצויה, באתר The Plant List (באנגלית)
שעועית מצויה, באתר IPNI (באנגלית)
מאיר ברק, מדוע שעועית גורמת ליצירת גזים במערכת העיכול?, במדור "שאל את המומחה" באתר של מכון דוידסון לחינוך מדעי, 1 ספטמבר 2009
דני טלר, המחמם הטבעי: 4 תבשילי שעועית, באתר ynet, ‏15 בינואר 2011


== הערות שוליים ==