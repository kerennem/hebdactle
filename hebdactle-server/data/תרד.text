תרד (שם מדעי: Spinacia oleracea) הוא צמח חד שנתי בעל עלים ירוקים המשמש למאכל ולרפואה. מקור הצמח הוא ממרכז אסיה והוא גדל באזורים ממוזגים וגם בישראל. לתרד שלושה זנים עיקריים המסווגים על פי סוג העלים. טעמם של העלים וההרכב התזונתי שלהם משתנים לפי עונות השנה. 
מתרד אפשר להכין פשטידות וקציצות מסוגים שונים. 
בקרב היהודים ההרריים מכינים מתרד מאכל מסורתי לפסח - תרה. מאכל זה התקבל כמאכל הלאומי של דאגסטן.


== תזונה ==
לפי אמונה נפוצה, אכילת תרד מוסיפה ברזל לתזונה, אך הדבר אינו בהכרח נכון. במנת הגשה של 60 גרם עלים מבושלים יש 1.9 מ"ג ברזל בלבד - כמות דומה לעלים ירוקים אחרים. ניתן לייחס את האמונה בדבר כמות הברזל הגדולה בתרד לטעות רישום המדידה של המדען אמיל וון וולף במחקרו מ-1870, שמיקם את הנקודה העשרונית בתוצאת המדידה שלו ספרה אחת ימינה ממקומה. מה שנתן תוצאה של כמות ברזל הגדולה פי 10 מהערך האמיתי. בנוסף, החומצה האוקסלית שבתרד סופחת ברזל, כך שתרומת התרד לצורכי הגוף בברזל נמוכה.
לעומת זאת במחקרים שנעשו נמצא כי תרד עשוי לשפר את בריאות הלב והשרירים עקב נוגד חמצון חשוב שנמצא בו בשם C0-Q10. 
לתרד כמות גדולה של סידן, אך החומצה האוקסלית שבו קושרת את הסידן ומאטה משמעותית את ספיגתו בגוף. 
בתרד יש ערך תזונתי גבוה והוא מכיל כמות גבוהה של ויטמינים ומינרלים ביניהם מגנזיום, ויטמין A, ויטמין K (שלא מומלץ לנוטלי קומדין עקב הפחתת האפקט התרפואיטי), חומצה פולית, סיבים תזונתיים, ונוגדי חמצון.


== סוגים שונים של תרד ==
לתרד שלושה זנים למאכל:


=== סאבוי ===
עליו מסולסלים, ירוקים כהים ופריכים למגע.


=== תרד חלק עלים ===
עליו גדולים וחלקים, והוא קל לניקוי יותר מהסאבוי. נהוג לשווק אותו בצעירותו (עלי בייבי תרד) או בקופסאות שימורים.


=== סאבוי למחצה ===
הרכבה של זנים הזנים הקודמים. דומה במראהו לסאבוי, אך קל יותר לניקוי.


== תרד בתרבות פופולרית ==
אזכור מפורסם של התרד בתרבות הפופולרית הוא בסדרה המצוירת פופאי המלח. גיבור הסדרה, פופאי, נעזר באכילת תרד כדי להיחלץ ממצבי ביש אליהם הוא או חבריו נקלעים. כאשר מוצא עצמו פופאי בצוק העיתים, הוא שולף פחית שימורי תרד ואוכל את תוכנה (לרוב, תוך לחיצת הפחית הסגורה באגרופו, כך שהמכסה נבקע ותכולת הפחית מתעופפת ישירות לפיו). אכילת התרד מקנה באופן מיידי לפופאי כוחות פיזיים חזקים ביותר, גם אם לזמן קצר בלבד, המאפשרים לו לגבור על אויביו ולהחלץ מצרה. הבחירה בתרד, כמזון רב בריאות המקנה כוחות יוצאי דופן, נבעה ככל הנראה מתפישה מוטעית אודות כמות הברזל בתרד. תפישה זו רווחה בשנות ה-30 של המאה ה-20 (השנים שבהן נכתבה והופקה הסדרה המצוירת) והופרכה רק שנים לאחר מכן.


== רגישות למזיקים ==
תרד נמכר ברשתות השיווק גם כצרור עלים, ולכן רגיש למגוון מזיקים, שאינם מוסרים תמיד טרם השיווק. המזיקים שניתן למצוא בתרד הם זחלים ורמשים קטנים. שטיפה קלה במים עם חומץ תנקה היטב את העלים. 
תרד, כמו גידולי עלים אחרים, מרוסס באופן תדיר בחמרי הדברה המכילים זרחן. לכן יש המעדיפים לצרוך תרד מגידול אורגני.


== קישורים חיצוניים ==
תרד, באתר אנציקלופדיה בריטניקה (באנגלית)תרד, באתר ITIS (באנגלית)
תרד, באתר NCBI (באנגלית)
תרד, באתר האנציקלופדיה של החיים (באנגלית)
תרד, באתר Tropicos (באנגלית)
תרד, באתר GBIF (באנגלית)
תרד, באתר The Plant List (באנגלית)
תרד, באתר IPNI (באנגלית)
תרד באתר גאמון - צמחי מרפא
ynet, מחקר: אכלו תרד - תמנעו מעצמכם סרטן העור, באתר ynet, 19 בדצמבר 2006
יעל גרטי, תרד, לא רק לפופאי - ארבעה מתכונים ירוקים, באתר ynet, 18 ביוני 2006
אופיר וידבסקי, פנה ברוטב עגבניות, תרד ושמנת, באתר ynet
הדיי עפאים, השקר של פופאי: מתכוני תרד, באתר nrg‏, 6 בינואר 2012
ערכים תזונתיים של תרד באתר FoodsDictionary
דר. משה נחמני, ‏תרד כמקור לאנרגיה חלופית?, באתר "הידען", 28 ביולי 2014
מתכונים עם תרד, באתר FoodisGood מתכונים, 15 בדצמבר 2016


== הערות שוליים ==