כתום הוא צבע שנמצא בין אדום לצהוב בספקטרום האור הנראה, באורכי גל בתחום 585–620 ננומטר.
בשימוש בצבעים נוזליים, ניתן ליצור את הצבע הכתום על ידי ערבוב של אדום וצהוב שהם צבעי יסוד.
קיימים גוונים שונים של הצבע, הקרובים יותר לאדום או לצהוב בסקאלת הצבעים בהתאמה.


== אטימולוגיה ==
בעברית, המילה "כָּתֹם" נגזרת מן המילה "כֶּתֶם", שאחת ממשמעויותיה היא "זהב". מבחינה זו, העברית שונה משפות רבות אחרות, שבהן יש קשר בין המילה "כתום" (orange או מילה דומה בהרבה שפות) לבין המילה "תפוז". אפילו בערבית קיים קשר בין שם הצבע הזה, برتقالي (בורתוקלי) לבין המילה תפוז, برتقال (בורתוקל). אולם, באנגלית, לצד המילה orange, שפירושה הפשוט הוא "כתום", קיימת גם המילה marigold, שפירושה "כתום-צהבהב" ומכילה את המילה gold - "זהב".


== משמעויות ושימושים ==
כתום הוא צבעה הלאומי של הולנד בשל העובדה שמוצא בית המלוכה מנסיכות אורנז'-נסאו (אורנז' בשפות רבות הוא כתום). הכתום הוא הצבע הראשי של נבחרות ספורט רבות בהולנד. למשל, נבחרת הולנד בכדורגל מכונה Oranje - "כתום" בהולנדית.
כתום מסמל פרוטסטנטיות בצפון אירלנד והינדואיזם בסין.
המהפכה הכתומה הוא כינוין של הפגנות שנערכו באוקראינה בסוף 2004 והובילו לבחירתו של ויקטור יושצ'נקו כנשיא אוקראינה.
כתום מסמל התנגדות לתוכנית ההתנתקות. צבע זה נבחר כיוון שהיה צבע דגלה של המועצה האזורית חוף עזה שאיגדה את יישובי גוש קטיף.
כתום הוא צבע הדגל של העיר ראשון לציון. צבע זה נבחר בגלל הפרדסים הרבים של פירות ההדר שניטעו בראשון בתחילת ימיה.
מסיבה דומה, רקע הדגל של העיר נתניה הוא גם כתום.
בתקשורת: היה מזוהה עם חברת פרטנר תקשורת, שהשתמשה במותג אורנג' בישראל.
כתום מקובל בעולם כצבעם של כוחות חילוץ והצלה. זו הסיבה שבצה"ל, כתום הוא צבע הכומתה של פיקוד העורף.
בצה"ל, צבע הדגל של חיל ההנדסה הקרבית הוא כתום-שחור. צבעי הדגל נבחרו בעקבות מבצע עמורה ("אדמה חרוכה") בו השמיד חיל ההנדסה את תשתיות הצבא המצרי בחצי האי סיני בעקבות הנסיגה ממנו אחרי מלחמת סיני. כתום מסמל את להבות הפיצוצים והשחור את האדמה החרוכה שהשאיר חיל ההנדסה.
הצבע הכתום מזוהה עם ענף רפואת החירום, והוא נמצא בשימוש נפוץ על מדיהם פרמדיקים ועל ניידות טיפול נמרץ.
באירוע הקומיקס הלילה האפל ביותר של כותרי גרין לנטרן, מתגלים חמישה חילות פקחים צבעוניים בנוסף לחיל הפקחים הירוקים ולחיל סינסטרו הצהוב. אחד מאותם חילות הוא הסוכן הכתום, אשר שואב את כוחו מהאור הכתום של הספקטרום הרגשי, המסמל את תאוות הבצע.
צבע התלבושת של קבוצת בני יהודה תל אביב בכדורגל הוא כתום דומיננטי ולכן הקבוצה מכונה "הכתומים" או "הזהובים".
בתחום התחבורה משמשים שלטי הכוונה וסימוני דרך כתומים לסימון אזור עבודה.
צבע המאכל כתום GGN.


== גוונים של כתום ==

משתמשים בצבע הכתום כדי להגביר את הנראות של עצמים. כובעים, חליפות, גופיות ואביזרים נוספים בצבע כתום מיוצרים עבור ציידים, עובדים בכביש ואחרים שבטיחותם תלויה בכך שיראו למרחק. כבלי טלפון וסיבים אופטיים בדרך כלל ארוזים בצינורות פוליאתילן בצבע כתום.
גשר שער הזהב בסן פרנסיסקו צבוע בגוון המכונה "כתום בינלאומי".
פיגמנטי צבע כתומים בדרך כלל שייכים למשפחות האוכרה וקדמיום.
שיער ג'ינג'י הוא שיער בגוונים כתום-אדום.
למרות ששם הצבע חום נמצא בשימוש כשם צבע בסיסי, חום זה בפועל כתום כהה.


== קישורים חיצוניים ==