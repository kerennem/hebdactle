ניקור מותני או ניקור חוט השדרה (באנגלית - Lumbar puncture ובקיצור LP) הוא הליך רפואי אבחנתי המתבצע לשם גילוי זיהומים, דלקות וגידולים הקשורים למוח ולמערכת העצבים, ובמיוחד לאיבחון או שלילת מחלות כדלקת קרום המוח בגוף הנבדק.
הניקור המותני הוצג לראשונה בשנת 1891 על ידי הפנימאי והכירורג הגרמני היינריך קווינקה.
הפעולה כרוכה בנטילת דגימה מהנוזל המוחי-שדרתי הנמצא סביב חוט השדרה. הנבדק מושכב על צידו, אזור הבדיקה עובר חיטוי, ומחט מוחדרת בעדינות  באזור שבין החוליות המותניות הרביעית והחמישית או באזור שבין החוליות המותניות השלישית והרביעית, לעיתים בהרדמה מקומית. דגימה מהנוזל המוחי-שדרתי נלקחת לבדיקת מעבדה לצורך ביצוע אנליזה ביוכימית, מיקרוביולוגית וציטולוגית.
במצב נורמלי הנוזל שקוף וצלול, ומכיל מעט חומרי מזון (נוטריינטים), חלבוני פלזמה ותאי דם לבנים בודדים.
חריגות בהרכבו של הנוזל המוחי-שדרתי עשויות להעיד על הפרעות נוירולוגיות שונות. כך למשל הופעת חיידקים או עלייה בשיעור תאי הדם הלבנים בנוזל, כתוצאה מדלקת זיהומית במוח או בחוט השדרה, משווים לנוזל מראה עכור. שינויים אחרים בנוזל, כגון שיעור החלבונים או הסוכרים, הופעת נוגדנים מסוימים או תאי דם אדומים, מעידים על הפרעות אחרות.
בניקור מותני ניתן לאבחן את דלקת קרום המוח, גידולים במערכת העצבים, טרשת נפוצה, תסמונת גייאן-בארה, עגבת, הידרוצפלוס, דימום מוחי תת-עכבישי ועוד. בפעוטות הלוקים בחום גבוה ובלתי מוסבר, מקובל לערוך את הניקור כדי לשלול את דלקת קרום המוח. הניקור נחשב לאמצעי האמין היחיד לשלילת המחלה, שילדים בגיל הרך נמצאים בסיכון גבוה יחסית ללקות בה, משום שקישיון עורף, תסמין אחר למחלה, אינו מובחן בגיל זה. 
ניקור מותני עלול להיות מלווה בכאבי ראש וכאבי גב החולפים לאחר מספר ימים.
במקרים מסוימים  משמש ניקור מותני לצורכי כימותרפיה.


== לקריאה נוספת ==
רוברט ברקוב (עורך ראשי), מרק, המדריך הרפואי השלם לבית ולמשפחה, כנרת זמורה ביתן דביר, 2002. עמ' 286, 374


== קישורים חיצוניים ==

ניקור מותני, באתר אנציקלופדיה בריטניקה (באנגלית)