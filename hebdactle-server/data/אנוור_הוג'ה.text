אנוור חליל הוג'ה (באלבנית: Enver Halil Hoxha, להאזנה (מידע • עזרה); ‏16 באוקטובר 1908 - 11 באפריל 1985) היה מנהיגה הקומוניסטי של אלבניה מסוף מלחמת העולם השנייה ועד מותו, כשכיהן כמזכ"ל של מפלגת הפועלים באלבניה. הוא היה המזכיר הראשון של מפלגת הפועלים של אלבניה משנת 1941 ועד מותו בשנת 1985. הוא היה גם חבר בפוליטביורו של מפלגת הפועלים של אלבניה, יו"ר החזית הדמוקרטית של אלבניה, ומפקד העליון של הכוחות המזוינים ושלט במדינה מ-1944 ועד מותו ב-1985. כיהן כראש ממשלת אלבניה בשנים 1944–1954, כשר הפנים בשנים 1944–1953, כשר החוץ בשנים 1946–1953 ושימש גם כשר ההגנה.
הוג'ה נולד בג'ירוקאסטר בשנת 1908 והיה למורה בבית ספר יסודי בשנת 1936. בעקבות הפלישה האיטלקית לאלבניה, הוא הצטרף למפלגת הפועלים של אלבניה עם הקמתה ב-1941 בברית המועצות. הוא נבחר למזכיר הראשון במרץ 1943 בגיל 34. פחות משנתיים לאחר שחרור המדינה, בוטלה המלוכה של המלך זוג רשמית והוג'ה עלה לשלטון כראש המדינה הסמלי של אלבניה.
במהלך 41 שנות שלטונו, הוא בנה מחדש את המדינה, שנותרה הרוסה לאחר מלחמת העולם השנייה, בנה את קו הרכבת הראשון של אלבניה, העלה את שיעור האוריינות בקרב המבוגרים מ-5% ליותר מ-90%, חיסל מגיפות, חישמל את המדינה והוביל את אלבניה לקראת עצמאות חקלאית. הוא גם הוציא מחוץ לחוק דת, נסיעות לחו"ל ובעלות פרטית, סגר או המיר לשימושים חילוניים את כל מתקני הדת של אלבניה. תחת משטרו, אלפי מתנגדים נתפסו, הוצאו להורג, ועשרות אלפים נוספים נכלאו במחנות לעבודת כפייה.
מנהיגותו של הוג'ה אופיינה בבידוד המדינה, החל מאמצע שנות ה-70, ובדבקותו במרקסיזם-לניניזם אנטי-רוויזיוניסטי,כלומר  סטליניזם. לאחר התנתקותו מהמאואיזם בסוף שנות ה-70 (1976–1978) ובתחילת שנות ה-80, מספר מפלגות מאואיסטיות הכריזו על עצמן כהוג'איסטיות. כיום, הקונגרס הבינלאומי למפלגות וארגונים מרקסיסטיים-לניניסטיים (איחוד ומאבק) מהווה את האיחוד המוכר ביותר למפלגות אלו.
הוג'ה ניתק את קשריו עם ברית המועצות בעקבות הנהגת מדיניות ההפשרה של חרושצ'וב שם; כן פרש מברית ורשה ב-1968 וניתק את קשריו עם סין ב-1972. בתקופתו הפכה אלבניה למדינה המבודדת ביותר בעולם.
הוג'ה חשש כי תבוצע פלישה לאלבניה, ולכן בנה בשנים 1967 ועד מותו כ-700,000 בונקרים ברחבי אלבניה. כחלק מדוקטרינת "צבא העם", כל תושב עבר מגיל 12 אימון בירי בקלצ'ניקוב, וכל משפחה בכפר הייתה אחראית על ניקיון הבונקר שלה. ההוצאה על הבנייה הזו דלדלה את קופת המדינה, שהייתה ריקה בלאו הכי. כיום מרבית הבונקרים מוזנחים והרוסים, ומהווים אטרקציה תיירותית באלבניה.


== קישורים חיצוניים ==

 ערן סבאג, "חיים של אחרים" על אנוור הוג'ה‏, 11 באפריל 2011
אנוור הוג'ה, באתר אנציקלופדיה בריטניקה (באנגלית)
אנוור הוג'ה, באתר "Find a Grave" (באנגלית)