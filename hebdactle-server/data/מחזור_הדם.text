מחזור הדם (נקרא גם מערכת הדם; מערכת ההובלה; המערכת הקרדיווסקולרית; קרדיו - לב, וסקולרי - בעל צינורות) היא מערכת שתפקידה לספק לכל התאים החיים בגוף את כל צורכי הקיום שלהם, באמצעות הדם. היא משמשת כמערכת של "ייבוא" ו"ייצוא" לתאים ומתווכת בין מערכות הגוף השונות. אורכם הכולל של כלי הדם בגופו של אדם יחיד הוא כ-100,000 ק"מ.
המודינמיקה  (מיוונית: haemo- דם, dúnamis- כוח) היא ענף ברפואה העוסק בפעילות ובכוחות הפועלים במחזור הדם, ביניהם לחץ הדם, דופק, ושאר מדדים חיוניים.


== מרכיבי מערכת ההובלה ==

הלב - איבר שרירי שמטרתו היא להזרים דם לכל חלקי הגוף דרך כלי הדם על ידי התכווצויות קצובות.
אבי העורקים (ותין) - הוא העורק הראשי בגוף, שממנו מסתעפים כל העורקים במחזור הדם הסיסטמי. אבי העורקים יוצא מן החדר השמאלי של הלב, עובר בצורת קשת מעל הלב ויורד בקדמת עמוד השדרה, שם מסתעף לענפים גדולים וקטנים, עד שלבסוף מתפצל לעורקי הכסל המשותפים מעט מתחת לגובה הטבור. זהו עורק אלסטי, שכאשר הוא מתמלא בדם הלחץ בו הוא הגבוה ביותר מכל העורקים האחרים בגוף. מאפיין זה מאפשר את זרימת הדם ממנו לעורקי הגוף.
עורקים  - כלי דם גדולים בעלי שכבת שריר עבה על-מנת להתגבר על לחץ הדם הגבוה בכל התכווצות של הלב. מתפצלים לעורקיקים העוברים לאורך כל הגוף. העורקים מובילים דם מהלב אל כל חלקי הגוף.
עורקיקים - כלי דם קטנים המתפצלים לנימים.
נימים - כלי הדם הקטנים ביותר במערכת ההובלה. דופנם הדק (העשוי משכבת תאים אחת בלבד) מאפשר חילוף חומרים עם התאים הצמודים אליהם. כמעט כל תא בגוף צמוד לנים אחד או יותר. קבוצת נימים מתאחדת ליצירת ורידון הם חשובים מאוד אך נפגעים מהר.בַּריאות הנימים נמצאים בצמוד לנאדיות הריאה, שם בין השניים מבוצע חילוף חומרים בעוד שהפחמן דו-חמצני (הרעיל לגוף) מועבר מהדם שבנימים אל הנאדיות והחמצן (הדרוש לגוף) עובר מן הנאדיות אל הדם.
ורידונים - כלי דם קטנים המתאחדים ליצירת וריד אחד.
ורידים  - כלי דם גדולים בהם ישנם שסתומים חד-כיווניים המאפשרים זרימת דם לכיוון הלב בלבד, משאבת השרירים מסייעת בהזרמת הדם ללב. הוורידים מתאחדים מכל חלקי הגוף אל הוריד הנבוב.
וריד נבוב  - זהו כלי הדם הגדול ביותר המוביל דם אל הלב.


== מערכת ההובלה ביונקים ==
ביונקים, ובהם בני האדם, ישנו מחזור דם כפול:


=== מחזור הדם הגדול ===
נקרא גם "המערכת הכללית הסיסטמית", "המחזור הסיסטמי" או "מחזור כל כלי הדם בגוף", מספק חמצן לכל הרקמות בגוף.
מחזור זה מעביר דם בין איברי הגוף השונים ללב ובחזרה: דם עשיר בחמצן נכנס לעליה השמאלית וממשיך אל חדר שמאל. מהחדר השמאלי יוצא הדם אל האאורטה - אבי העורקים. האאורטה עוברת לאורך הגוף וממנה מתפצלים עורקים גדולים המעבירים דם לאורך הגוף. מהעורקים מתפצלים עורקיקים ומהם נימים, המהווים חלק מהאיברים והרקמות והאחראים להעברת מזון לכל תא ותא.
בנימים מתרחש חילוף: חמצן ומזון יוצאים מהדם ונכנסים אל התאים ואילו מהתאים יוצא פחמן דו-חמצני. בשלב זה הנימים מתלכדים לורידונים ומתחילים במסע חזרה אל הלב. מהוורידונים מגיע הדם לשני ורידים גדולים: הוריד הנבוב העליון והוריד הנבוב התחתון, המחזירים דם לעליה הימנית של הלב. מהעלייה הימנית של הלב ממשיך הדם, שכעת עשיר בפחמן דו-חמצני ועני מאוד בחמצן אל החדר הימני. מהחדר הימני הוא עובר לעורק הפולמונרי, ומעביר את הדם אל הריאות. כעת מבצעת המערכת את השלב האחרון במחזור הדם: חילוף הפוך של הגזים: חמצן נכנס מהריאות לדם ופחמן דו-חמצני נכנס מהדם אל הריאות, משם הוא נפלט החוצה. הדם, שוב עשיר בחמצן, נכנס אל העלייה השמאלית, משם אל החדר השמאלי, ובזאת מסתיים מחזור הדם.


=== מחזור הדם הקטן ===
 ערך מורחב – מחזור הריאותנקרא גם המערכת הריאתית, הופך דם דל בחמצן ועשיר בפחמן דו-חמצני לדם עשיר בחמצן ודל בפחמן דו-חמצני.
מחזור זה מעביר דם מהלב אל הריאות ובחזרה: דם דליל בחמצן (ועשיר בפחמן דו-חמצני) נכנס מהווריד הנבוב לעליה הימנית וממשיך אל החדר הימני. משם הוא זורם לריאות דרך עורק הריאה, המתפצל ל-2 (עורק אחד לכל ריאה), ומובל לנאדיות הריאה שם הוא מועשר בחמצן (ומשחרר לנאדיות את הפחמן הדו-חמצני שהיה בו). מנאדיות הריאה הוא עובר לווריד הריאה, דרכו הוא זורם אל העלייה השמאלית. מחזור זה מכונה גם "מחזור הדם הריאתי".


== מחלות של מערכת הדם ==
 ערכים מורחבים – מחלות של מערכת הדם, דלקת כלי דםקיימות מספר מחלות המתקיימות במערכת הדם, כשפתרונות לכך יכולים להיות הגברת פעילות זרימת הדם דרך ספורט ומעבר לאורח חיים בריא.


== גילוי מחזור הדם ==
 ערך מורחב – גילוי מחזור הדםגילוי מחזור הדם היה תהליך הדרגתי שהתמשך מימי קדם ועד המאה ה-17. בימי קדם לא הבינו את תפקידו של הדם, אם כי ידעו שהוא נחוץ לחיים. מרכזיותו של הלב במערכת הייתה ידועה, והיו מוכרים מסתמי הלב. בעת החדשה החלו להבין את תפקידיו השונים של הדם, אך לא הבינו את פעולת מערכת הדם. העובדה שהדם זורם במחזוריות בגוף התקבלה רק לאחר גילוי מסתמי הוורידים במאה ה-16, והבנת המערכת הושלמה במאה ה-17 עם גילוי הנימיות.


== קישורים חיצוניים ==
 מחזור הדם העוברי - ד"ר אבי כספי, סרטון  באתר יוטיוב
אתר לב וליבה של מטח ושל המרכז לחינוך מדעי וטכנולוגי
צמ"ד אונליין - מאגר מדע: כלי הדם סרטון עם הסברים.
רפואת כלי דם וטרשת עורקים - אתר האנגיולוג והחברה הישראלית לחקר וטיפול טרשת עורקים. מכיל מידע לגבי כל הקשור בכלי דם, מחלות כלי דם ומחזור הדם.
מחזור הדם, באתר אנציקלופדיה בריטניקה (באנגלית)


== הערות שוליים ==