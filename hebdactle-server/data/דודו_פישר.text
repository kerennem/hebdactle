דודו פישר (נולד ב-י"ט בחשוון ה'תשי"ב; 18 בנובמבר 1951) הוא זמר, שחקן וחזן ישראלי.


== ביוגרפיה ==
פישר נולד בפתח תקווה למשפחה דתית, בנם של מיכאל פישר, ניצול שואה שניצל על ידי חסיד אומות העולם, ומרים פישר. כאשר היה בן תשע עברו הוריו לקריית טבעון, ופישר נאלץ ללמוד בבית ספר חילוני. בתיכון למד בישיבת נחלים הסמוכה לפתח תקווה.
בצה"ל שירת שלוש שנים כסולן מקהלת הרבנות הצבאית בניצוחו של מנשה לב-רן. לאחר שחרורו מצה"ל למד כשנה וחצי באקדמיה למוזיקה על שם רובין בתל אביב. בגיל 19 החל ללמוד פיתוח קול אצל המורה רוזה דאמפוף. בגיל 21 החל ללמוד חזנות אצל החזן שלמה רביץ וזלמן פולק.


== קריירה מוזיקלית ==
כשהיה בן 22 כבר כיהן כחזן הראשי בבית הכנסת הגדול בתל אביב, בנתניה וברמת גן. הופיע כחזן בפני קהילות יהודיות במדינות שונות בעולם, בהן בריטניה, ברזיל, קנדה, דרום אפריקה וארצות הברית.כשהיה בן 25 הקליט את אלבומו הראשון "מאמיניו", שבו שילב מוזיקה חסידית ושירים ביידיש. האלבום זכה להצלחה ופישר החל להופיע כזמר חסידי, בין היתר לצד הרב שלמה קרליבך.
בשנת 1980, כשהיה בן 26, זכה במקום הראשון בפסטיבל הזמר החסידי. בגיל 27 זכה במקום ראשון בפסטיבל שירי ירושלים ובמקום ראשון בפסטיבל שירי יידיש.

בשנת 1981 הקליט את האלבום "שירי זהב" שבו חידש את היידישע מאמע. הוא הפך לזמר מפורסם והופיע בקהילות יהודיות רבות ברחבי העולם.
פישר הופיע עם התזמורת הפילהרמונית הישראלית בניצוחו של זובין מהטה.
ב-1987 השתתף פישר בקדם האירוויזיון עם השיר "כינור", שכתב אהוד מנור והלחין רוני וייס וזכה במקום השביעי. בשנת 1989 הופיע עם יפה ירקוני במוסקבה.פישר הוציא 25 תקליטים מסחריים בעברית וביידיש.
דודו פישר הופיע בתפקידים ראשיים במחזות זמר: ב-1987 (וגם בהפקה השנייה ב-1999 לסירוגין עם יבגני שפובלוב) גילם את ז'אן ולז'אן במחזמר "עלובי החיים" בתיאטרון הקאמרי. מפיק העל של עלובי החיים, קמרון מקינטוש, הגיע לישראל כדי להכיר את החזן שקיבל את התפקיד של ז'אן ולז'אן. בתום ההצגה הוא פנה אל פישר והציע לו לעשות את התפקיד על במת ברודוויי. משום שבהיותו יהודי דתי אינו יכול להופיע בשבתות וחגים, נאלץ מקינטוש להילחם משפטית עם ארגוני השחקנים הבינלאומיים כדי שיאושר לשחקן להופיע בתפקיד ראשי על ברודוויי עם שחקן מחליף, שיופיע במקומו בשבתות. המאבק הצליח ופישר קיבל את התפקיד, ובכך הורשה לראשונה שחקן ראשי בברודוויי לא לשחק בשישי שבת. לאחר שנה בברודוויי עבר ללונדון והופיע בוסט אנד כז'אן ולז'אן.כמו כן גילם תפקידים ראשיים במחזות זמר נוספים בארץ ובעולם, בהם גברתי הנאווה, צלילי המוזיקה, הגיבן מנוטרדאם, הרוטשילדים, כנר על הגג, קול נדרי, ועוד. פישר הופיע בארמונות ואירועים מול מלכים ומושלים בעולם, וביניהם מלכת אנגליה, מלך תאילנד, ג'ורג' בוש, ביל קלינטון ועוד.בשנת 1990 העלה הצגת יחיד בשם "לעולם לא בשבת" באוף ברודוויי המספרת את סיפור חייו.ב-1992 הוציא לרדיו את השיר "מה שתיכון נכון", שכתב אהוד מנור והלחינה נורית הירש. את השיר הקליט בטריו יחד עם מרגלית צנעני ואלי לוזון.
ב-1998 דיבב לעברית את דמותו של משה בסרט האנימציה האמריקאי "נסיך מצרים", ואף שר בסרט. באותה השנה השתתף פישר במופע "פעמוני היובל".
בשנת 2002 הופיע במופע יחיד נוסף באוף ברודוויי, "Something Old Something New" - שירים מתוך מחזות זמר.בשנת 2008 כיכב לראשונה בתוכנית טלוויזיה שצולמה בישראל ושודרה בערוץ PBS בפלורידה. על כך זכה בפרס Telly. בשנת 2016 כיכב בתוכנית נוספת בערוץ PBS שצולמה ועסקה בירושלים, בהפקתה של אשתו רויטל. על אף חששות הנהלת הערוץ מהפגנות מוסלמים זכתה התוכנית לרייטינג גבוה ושודרה בכל מדינות ארצות הברית. התוכנית הייתה מועמדת לפרס אמי העולמי.במסגרת הסדרה הפופולרית "בגן של דודו" הוא גילם "גנן" בגן ילדים ושר עם הילדים שירים בשלל נושאים הקשורים לערכי היהדות, פרי עטה של הפזמונאית והמלחינה אורית וגנפלד. עד היום יצאו לאור 19 קלטות וידאו של "בגן של דודו". הקלטות זכו לפופולריות רבה, בעיקר בציבור הדתי-לאומי והחרדי. במהלך הסדרה פגש את המוזיקאי עמית סופר שעיבד חלק מקלטות הסדרה, ויחד הם הפיקו מספר אירועים ומופעים מוזיקליים בהמשך הדרך.
בשנים 2010–2015 הופיע פישר מדי שנה למשך חודש ימים בתיאטרון במיזורי בתוכנית קבועה ששודרה לכל תושבי חגורת התנ״ך בארצות הברית.בשנת 2016 הופיע באוף ברודוויי במחזה "Jerusalem". המחזה זכה להצלחה. בשנת 2018 יצא פישר במופע חדש ברחבי העולם ובישראל: ״סיפור חיי״. את שני המחזות הללו כתבה רויטל אשתו.בדצמבר 2020 קיבל את פרס מפעל חיים של הרשות הלאומית לתרבות היידיש לשנת תש"ף-2020.
במאי 2022 השתתף פישר בסדרת הקומדיה-צבאית-מוזיקלית - "שישו ושמחו", בהפקת כאן 11.


== חיים אישיים ==
ב-1975 התחתן עם טובה והם התגוררו בפתח תקווה ולהם שלושה ילדים.
ב-2015 הזוג התגרש ופישר התחתן עם רויטל אליה, הצעירה ממנו ב-29 שנה, גרושה ואם לשלושה ילדים, יזמית תקשורת, עיתונאית ומפיקה והמנהלת האישית שלו. הם התגוררו ביישוב מגדל. ביוני 2016 נולד לזוג בן. בפברואר 2020 הם נפרדו.
בנובמבר 2017 נודע שהגיע למשבר כלכלי, עד כדי חשש מפשיטת רגל, על רקע אי יכולת לעמוד בדרישות הכספיות של הסכם גירושיו.כיום פישר מתגורר בנתניה.


== קישורים חיצוניים ==

 אתר האינטרנט הרשמי של דודו פישר דודו פישר, ברשת החברתית פייסבוק
 דודו פישר, סרטונים בערוץ היוטיוב
דודו פישר, במיזם "אישים" לתיעוד היצירה הישראלית
 דודו פישר, במסד הנתונים הקולנועיים IMDb (באנגלית)
 "דודו פישר", במסד הנתונים הקולנועיים Kinopoisk.ru (ברוסית)
דודו פישר, באתר שירונט
 דודו פישר, באתר iTunes  (באנגלית)
 דודו פישר, באתר Spotify
 דודו פישר, באתר MusicBrainz (באנגלית)
 דודו פישר, באתר Deezer
דודו פישר, באתר Yandex.Music (ברוסית)
 דודו פישר, באתר Discogs (באנגלית)
 דודו פישר, באתר Songkick (באנגלית)
דודו פישר, באתר בית לזמר העברי
דודו פישר, באתר MOOMA (בארכיון האינטרנט)
אמציה האיתן, ‏אמא, אבא, דודו! - בגליון השבוע, באתר בשבע - ערוץ 7, 25 במאי 2006
ירעם נתניהו, שליפות עם דודו פישר, באתר nrg‏, 20 ביוני 2006
יואב פרידמן, דאס איז דודו פישר!, באתר ynet, 29 במאי 2008
צופיה הירשפלד, דודו פישר שומר על ילדי הגן, באתר ynet, 17 באוגוסט 2011
אבי איצקוביץ', דודו פישר נגד הרבנים המחרימים, באתר mynet‏ פתח תקוה, 4 בינואר 2011
nrg מעריב, צפו: דודו פישר וטוביה צפיר חוגגים לגבעטרון, באתר nrg‏, 17 בספטמבר 2013
ynet, האזינו: דודו פישר מחדש את "מעוז צור", באתר ynet, 14 בדצמבר 2014
 אהרון ברנע מראיין את דודו פישר בתוכנית "מחוץ לזמן" של ערוץ הכנסת, באתר יוטיוב, 26 ביולי 2015
דרור גלוברמן, "אנשים", ‏דודו פישר: "אני מעדיף ללכת עם עגלה ולא הליכון", באתר ‏מאקו‏‏, ‏14 בספטמבר 2016‏
כיפה, דודו פישר חושף את מצבו הקשה: "אני מושפל", באתר כיפה, 3 בדצמבר 2017
לעולם לא בשבת, דודו פישר מתראיין לדף השבועי של חברת jem - תמוז תש"ף
 סמדר שיר, "הייתי שיכור, מסונוור ואידיוט", באתר "ידיעות אחרונות", 19 בנובמבר 2021


== הערות שוליים ==