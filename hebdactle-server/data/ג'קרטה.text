ג'קרטה (באינדונזית: Daerah Khusus Ibukota Jakarta (מידע • עזרה)) היא בירת אינדונזיה והגדולה שבעריה. העיר שוכנת בצפון-מערב האי ג'אווה על החוף הדרומי של ים ג'אווה ושטחה 664 קמ"ר. ע"פ מפקד האוכלוסין משנת 2020 אוכלוסיית העיר מנתה כ-10.562 מיליון תושבים וכ-31.240 מיליון במטרופולין.


== היסטוריה ==
במקום בו ממוקמת העיר הייתה התיישבות כבר במאה החמישית לספירה. ההתיישבות הראשונה באזור זה היה נמל קלאפה שהיה ממוקם במוצא נהר צ'יליוונג אל הים. הנמל שנבנה במקום היה הנמל המרכזי של הממלכה ההינדית סונדה. הפורטוגזים ביקרו בעיר בשנת 1522 המלך ההינדי התיר לפורטוגזים לבנות במקום נמל.
ב-1523 אוסלמה העיר על יד פתחילה (או פלטחאן), בשנת 1527 הדף פתחילה את הפורטוגלים שנסו לכבוש את העיר. ב-22 ביוני 1527 שינה את שם העיר אותה שנה מ"סונדא קלאפה" לג'איא קארתא (שפירושה: מבצר מנצח בהיפוך סדר המילים) במלאית. תאריך זה נחשב "יום הולדתה הרשמי" של העיר. השם היום הוא אחד מ-5 גרסאות לשם הישן ונובע מחיבתם של האינדונזים לקצרנות לשונית ולשימוש בראשי תבות.
ב-21 בנובמבר 1618 כבשו כוחות חברת הודו המזרחית ההולנדית בהנהגת יאן פיטרסזון קון את העיר. הסונדאנסים שעודם חיים מסביבה ניסו לשחררה עד 1619 ונכשלו. אז הרסו ההולנדים את העיר ויסדו במקומה בשנת 1619 את בטאוויה - שמה של הולנד בלטינית.
באטוויה הייתה הבירה של המושבה ההולנדית של איי הודו המזרחית. ב-1811 כבשו הבריטים את העיר, ושלטו בה במהלך חמש השנים בהן שלט נפוליאון בהולנד. לאחר תום מלחמות נפוליאון השיבו הבריטים את השליטה בעיר להולנד, בשנת 1816.
ב-1942 במלחמת העולם השנייה כבשה יפן את העיר, וקראה לה בשנית ג'קרטה, על מנת לרכוש את אהדת התושבים המקומיים. לאחר הפסדה של יפן במלחמה, הכריזה אינדונזיה על עצמאותה ב-17 באוגוסט 1945, אולם הולנד כבשה את העיר מחדש בין ה-29 בספטמבר 1945 ל-3 באוקטובר 1945. לבסוף, לאחר תום מלחמת העצמאות של אינדונזיה, ב-27 בדצמבר 1949, הפכה ג'קרטה לבירת המדינה העצמאית. במרכזה הוקמה לימים האנדרטה הלאומית, המסמלת את המאבק לעצמאות.
בשנת 2016 התרחש בעיר פיגוע שאורגן על ידי קיצונים מוסלמים.


== שיטפונות בעיר ==
ג'קרטה, שבנויה סמוך לנהרות, מוצפת באופן תדיר. שיטפונות חריגים  נרשמו בג'קרטה פעמים רבות בעבר, בין השאר בשנים 1621, 1654, 1918, 1942, 1960, 1976, 1996, 2002, 2007, 2013 ו-2020. אחד הגורמים לשיטפונות הוא שחלק ניכר מהעיר, כ-240 קמ"ר, נמצא מתחת לפני הים. השיטפונות החמורים ביותר מתרחשים כאשר יורד גשם רב בזמני גאות, אז פני הים עולים וביחד עם מי הגשם הניגרים הם מציפים את האזורים הנמוכים בעיר.
ב-4 בפברואר 2007 הוצפו כשלושת רבעים של הבירה בעקבות הצפת הנהרות ופריצת סכר, ויותר מ-300 אלף תושבים נאלצו לעזוב את בתיהם.
בשנת 2019 הכריז נשיא אינדונזיה על החלפת עיר הבירה ג'קרטה בעיר אחרת הנמצאת באי בורנאו הסמוך.
במהלך שיטפונות של ינואר 2020 נהרגו 66 תושבי העיר.
השפעת השיטפונות קטלנית במיוחד עקב גידול האוכלוסייה בעיר, תכנון בנייה לקוי, וחוסר ידע על דרכי התמודדות עם שיטפונות בקרב תושבי העיר וגורמי הממשל באינדונזיה. שכונות ג'קרטה הממוקמות מתחת לפני הים ממשיכות לשקוע בקצב של 9 אינץ' בשנה, עקב גורמים שונים, כולל שאיבה לא מבוקרת של מי תהום. מבין ההתפתחויות האפשריות, על פי התחזית הקשה יותר, עד שנת 2050 צפויים להיות 95% משטחי צפון ג'קרטה מתחת לפני הים.


== ממשל מקומי ==
ג'קרטה מנוהלת על ידי מושל (ולא על ידי ראש עירייה) משום ששטחה חופף לשטח המחוז המיוחד שלה. העיר מחולקת לחמישה חלקים:

מזרח ג'קרטה - ג'קרטה טימור
מערב ג'קרטה - ג'קרטה באראט
צפון ג'קרטה - ג'קרטה אוטרה
דרום ג'קרטה - ג'קרטה סלאתאן
מרכז ג'קרטה - ג'קרטה פוסאט
אלף האיים - לשעבר מחוז בצפון ג'קרטה. מדובר באוסף של 110 איים קטנים הממוקמים על ים ג'אווה. יש להם ערך שימור גבוה בעקבות המערכות האקולוגיות הייחודיות והמיוחדות שלהן. צורת התחבורה העיקרית בין האיים הן סירות מהירות או מעבורות קטנות.


== תחבורה ==
ישנן מספר רכבות החוצות את העיר, אולם אין בהן די כדי לספק את צורכי האוכלוסייה - דבר המביא לצפיפות יתר ברכבות. גם מערכות האוטובוסים והמוניות אינן עומדות בעומס. כיום נבנות בעיר שתי מערכות מונורייל על מנת להקל את העומס.
בשנת 1985 נפתח בסמוך לעיר נמל התעופה הבינלאומי סוקרנו-האטה, שהחליף את נמל התעופה הישן הלים פרדאנאכוסומא ואת נמל התעופה הישן כמאיוראן מימי שלטון הולנד, שנחרש ונהרס לאחר חנוכת שדה התעופה החדש, לטובת בניית שכונות חדשות, ששמות הרחובות בהן קשורים בתעופה. שדה התעופה הלים פרדאנאכוסומא עודנו משרת את חיל האוויר האינדונזי.
בעיר פועל נמל תאנג'ונג פריוק, הנמל הגדול באינדונזיה.


== חינוך ==
בג'קרטה נמצאות מספר אוניברסיטאות, על פי ה-WORLD OF LEARNING מספרן 11, ו-10 מהן נזכרות כאן:

אוניברסיטת ג'קרטה
אוניברסיטת טריסקטי
אוניברסיטת טרומנגארה
אוניברסיטת בינא נוסאנתארא
אוניברסיטת קריסטן קרידה וקאנה
אוניברסיטת מוחמדיה ג'קרטה
אוניברסיטת אתמא ג'איא הקאתולית של אינדונזיה
אוניברסיטת ג'איאבאיא
אוניברסיטת גונדארמה
אוניברסיטת פמבנגונאן נסיונאל


== דת ==
מסגד איסתיקלאל הוא המסגד המרכזי בג'קרטה והגדול ביותר בדרום-מזרח אסיה. בעיר פועלות גם שתי קתדרלות.


== ספורט ==
קבוצת הכדורגל הפופולרית ביותר בג'קרטה היא פרסיג'א ג'קרטה שמגרשה הביתי הוא אצטדיון לבאק בולוס.
האצטדיון הגדול בג'קרטה הוא אצטדיון גלורא בונג קארנו. באצטדיון 100,000 מקומות ישיבה, והוא אחד האצטדיונים הגדולים בעולם. האצטדיון נבנה בתחלה בשם "סנאיאן" עבור אירוח משחקי אסיה בשנת 1962, ואחרי מות סוקרנו נקרא האצטדיון על שמו.


== קישורים חיצוניים ==

 אתר האינטרנט הרשמי של ג'קרטה
ג'קרטה אונליין
הבורסה של ג'קרטה
ג'קרטה - תיירות
אסתר זנדברג, מחיר הצמיחה: דברים שרואים מלמעלה, באתר הארץ, 5 בדצמבר 2012
ג'קרטה, באתר אנציקלופדיה בריטניקה (באנגלית) ג'קרטה, ברשת החברתית פייסבוק
 ג'קרטה, ברשת החברתית טוויטר
 ג'קרטה, ברשת החברתית אינסטגרם
 ג'קרטה, סרטונים בערוץ היוטיוב


== הערות שוליים ==