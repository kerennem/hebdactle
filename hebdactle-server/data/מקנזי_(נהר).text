נהר מקנזי (באנגלית: Mackenzie River; בשפת הסלייבי : Deh-Cho [tèh tʃʰò], מילולית "נהר גדול"; באינוביאלוקטון : Kuukpak [kuːkpɑk] מילולית "נהר גדול"; בצרפתית: Fleuve (de) Mackenzie) הוא מערכת נהרות מרכזית המנקזת את האגן הצפוני-מערבי של יבשת צפון אמריקה. אגן הניקוז שלו הוא הגדול ביותר בקנדה ושני בצפון אמריקה רק לאגן הניקוז של מערכת הנהרות מיסיסיפי-מיזורי. אורכו של נהר המקנזי 4,241 קילומטרים ושטח אגן הניקוז 1,805,200 קמ"ר. 
מוצא נהר המקנזי בנהר פינליי הנשפך לאגם ויליסטון ממערב להרי הרוקי והוא זורם צפונה לאורך צפון קנדה ונשפך לים בופור באוקיינוס הקרח הצפוני. באופן רשמי נהר המקנזי עצמו מתחיל בימת העבדים הגדולה ואורכו 1,649 ק"מ. רוחב הנהר כ-1.5 עד 3 ק"מ ובחלקים מסוימים אף 5 עד 6 ק"מ. הדלתה של הנהר באורך 190 ק"מ ורוחבה 80 ק"מ על קו החוף בים בופור.
בחלקו העליון נשפכים למקנזי כמה נהרות גדולים ובהם ליארד המנקז 277,000 קמ"ר, פיס המנקז 302,000 קמ"ר ואתבסקה  המנקז 95,000 קמ"ר. בתחומי אגן הניקוז של הנהר גם כמה ימות גדולות. ימת העבדים הגדולה ששטחה 28,555 קמ"ר, ימת הדובים הגדולה ששטחה 31,325 קמ"ר וימת אתבסקה ששטחה 7,922 קמ"ר.
הנהר כשיר לשיט לכל אורכו בערך חמישה חודשים בשנה, מאמצע מאי עד תחילת אוקטובר. בעונת החורף, יש תעבורה בחלקי נהר מסוימים על הקרח הקפוא. קו פרשת המים בינו לבין נהר היוקון מהווה את קו הגבול בין יוקון והטריטוריות הצפון מערביות בחלק המרכזי של הגבול.
הנהר נקרא על שם מגלה הארצות אלכסנדר מקנזי אשר חקר אותו בדרכו מערבה לאוקיינוס השקט ב-1789.


== קישורים חיצוניים ==

מקנזי, באתר אנציקלופדיה בריטניקה (באנגלית)