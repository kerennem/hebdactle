ויין דאגלס גרצקי (באנגלית: Wayne Douglas Gretzky, נולד ב-26 בינואר 1961, אונטריו, קנדה), הוא שחקן ומאמן הוקי קרח לשעבר, אחד מבעלי קבוצת הפיניקס קויוטיס מליגת ה-NHL. 
גרצקי נחשב לגדול שחקני ההוקי קרח בכל הזמנים, ואף מכונה "הגדול" (The Great One).


== ביוגרפיה ==


=== נעוריו ===
גרצקי היה ילד פלא שבלט בכישורי ההוקי שלו, הרבה בזכות אביו שטיפח ודחף אותו להצלחה. כבר בגיל 6 התמודד בקבוצה הבכירה של גילאי 10, ובגיל 16 היה לשחקן הצעיר ביותר באליפות העולם בהוקי קרח לנבחרות צעירות וסיים את הטורניר כמלך הנקודות.


=== קריירה מקצוענית ===

ב-1978, כשהיה בן 17, החל גרצקי את הקריירה המקצוענית שלו בקבוצת אינדיאנאפוליס רייסרס מליגת ה-WHA, הליגה המקצוענית השנייה, כיוון שבליגת ה-NHL אסור היה לשתף שחקנים מתחת לגיל 18.
כבר בעונת הבכורה שלו נמכר חוזהו של גרצקי, עקב קשיים כלכליים, לקבוצת אדמונטון אוילרס. גרצקי עבר לשחק בשורות האוילרס וזכה בתואר רוקי השנה. בסיום העונה עברו האוילרס לשחק ב-NHL ובהנהגתו של גרצקי זכו ב-4 גביעי סטנלי. ב-10 עונות בהן שיחק בקבוצה זכה 8 פעמים רצופות בגביע הארט (תואר ה-MVP של הליגה) ו-7 פעמים רצופות בגביע ארט רוס ("מלך הנקודות"). כמו כן הוענק לגרצקי תואר מסדר קנדה, תואר הכבוד הגבוה ביותר שמעניקה קנדה לאזרחיה.
ב-1988 עבר גרצקי לקבוצת הלוס אנג'לס קינגס במהלך שכונה "העסקה". עזיבתו את אדמונטון וקנדה עוררה מחאות בקרב קנדים רבים, חלקם האשימו אותו בבגידה, אחרים תלו את האשמה באשתו, בטענה שרצתה לקדם את קריירת המשחק שלה. בין היתר אף הועלתה על ידי אחד ממנהיגי הסיעות בבית הנבחרים הקנדי, דרישה לממשלת קנדה לאסור על העסקה. 
בשמונה העונות שבהן שיחק גרצקי בקינגס, הוא הוביל אותם לראשונה בתולדות המועדון לגמר גביע סטנלי, ותרם רבות להגברת הפופולריות של הוקי הקרח בקליפורניה, מה שעודד את ליגת ה-NHL לאפשר הקמת קבוצות חדשות בדרום ארצות הברית, אזור עם מזג אוויר חם יחסית, על אף שהספורט נחשב מסורתית לספורט המשוחק במדינות קרות. 
במהלך עונת 96–1995 עבר לשחק בסנט לואיס בלוז אך לא התאקלם שם, וב-1996 עבר לקבוצת הניו יורק ריינג'רס, בה סיים את הקריירה המקצוענית שלו בתור שחקן ב-1999. מיד לאחר פרישתו נבחר גרצקי להיכל התהילה של ה-NHL, צעד נדיר משום שבדרך כלל נדרשות שלוש שנות המתנה. מספר החולצה אותה נהג ללבוש, 99, הוסר מכל מדי קבוצות ליגת ה-NHL ואף שחקן אינו יכול להשתמש במספר זה יותר, בצעד חסר תקדים בעולם הספורט הקבוצתי.


=== קריירה כמאמן ובעלים ===
בשנת 2000 הפך גרצקי לאחד מבעלי קבוצת פיניקס קויוטיס ובשנים 2005 עד ספטמבר 2009 אף שימש כמאמנה. 
גרצקי שימש כמנג'ר של נבחרת קנדה בהוקי קרח, במהלך אולימפיאדת החורף בסולט לייק סיטי (2002), ובהשראתו זכתה במדליית זהב, לעומת זאת באולימפיאדת החורף בטורינו (2006), נכשלה הנבחרת בהנהגתו והודחה ברבע הגמר. 
גרצקי נבחר להדליק את הלפיד האולימפי בפתיחת אולימפיאדת ונקובר (2010).


== כישוריו על הקרח ==
אף על פי שלא היה מחונן במידות של אתלט יוצא דופן, ואף נחשב בעיני מבקריו מתחילת הקריירה שלו, כקטן ורזה מדי להתמודד ברמה המקצוענית, הפך גרצקי בזכות אימונים מפרכים ואינטליגנציית המשחק שלו לשחקן הטוב ביותר ששיחק מאז ומעולם על זירת הקרח. גרצקי שינה בסגנונו את משחק ההוקי קרח המקצועני, הוא הרבה להתמקם מאחורי השער של היריבה ולנהל משם את משחק ההתקפה של קבוצתו. 
ציטוט מפורסם שלו הממחיש את יכולת קריאת המשחק הנדירה שלו: "אני מחליק למקום בו הדסקית הולכת להיות, לא למקום שהיא הייתה בו".


== הישגים בולטים ==

כשפרש מהמשחק ב-18 באפריל 1999 החזיק גרצקי ב-61 שיאים רשמיים של ליגת ה-NHL, מתוכם 40 שיאים של העונה הסדירה, 15 שיאים של הפלייאוף ו-6 שיאים של משחק האולסטאר. נכון לשנת 2009 הוא עדיין מחזיק ב-59 שיאים (39 בעונה הסדירה, 15 בפלייאוף ו-5 במשחק האולסטאר) וספק אם רובם ישברו אי פעם.
בין השיאים הבולטים ניתן למנות:

92 שערים בעונה
163 מסירות לשער בעונה
215 נקודות בעונה
50 שערים בעונה בקצב המהיר ביותר, ב-39 משחקים
51 משחקים רצופים עם נקודות, בעונת 84–1983
894 שערים בקריירה בעונה הרגילה
1,963 מסירות לשער בקריירה בעונה הרגילה (יותר מאשר כלל הנקודות של כל שחקן אחר)
2,857 נקודות בקריירה בעונה הרגילה (הבא אחריו מפגר ב-970 נקודות)
50 משחקים בקריירה בהם כבש שלושער
47 נקודות בפלייאוף של 1985
31 מסירות בפלייאוף של 1988
ממוצע נקודות למשחק בקריירה: 1.921


=== תארים ופרסים עיקריים ===
4 זכיות בגביע סטנלי - אליפות ה-NHL
שתי זכיות בגביע קון סמית' - ה-MVP של הפלייאוף
9 זכיות בגביע הארט - ה-MVP של העונה הסדירה.
10 זכיות בגביע ארט רוס - מלך הנקודות.
ספורטאי השנה של ספורטס אילוסטרייטד לשנת 1982.
ספורטאי השנה של סוכנות AP לשנת 1982.
ספורטאי העשור של סוכנות AP לשנות ה-80.
8 פעמים בנבחרת העונה ב-NHL, ו-7 פעמים בנבחרת השנייה.


=== סטטיסטיקה לפי עונות ===
שיאי NHL בטקסט מודגש, ובטקסט נטוי בשורת הסיכום
מקרא:
+/– = הפרש גולים כששיחק; PP = שערים ביתרון שחקן; SH = שערים בחיסרון שחקן; GW = שער ניצחון


== קישורים חיצוניים ==

 אתר האינטרנט הרשמי של ויין גרצקי (באנגלית) ויין גרצקי, ברשת החברתית פייסבוק
 ויין גרצקי, סרטונים בערוץ היוטיוב
ויין גרצקי, באתר הוועד האולימפי הבינלאומי
ויין גרצקי, באתר olympedia.org
אודותיו באתר הרשמי של ה-NHL
אמיר ענבר, השבוע לפני 20 שנה || הערב בו וויין גרצקי הפך באופן רשמי לגדול מכולם, באתר הארץ, 28 במרץ 2014
ויין גרצקי, באתר אנציקלופדיה בריטניקה (באנגלית)