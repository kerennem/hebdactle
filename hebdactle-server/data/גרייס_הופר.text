גרייס הופר (באנגלית: Grace Murray Hopper;‏ 9 בדצמבר 1906 – 1 בינואר 1992) הייתה מדענית מחשב אמריקאית, ואדמירל משנה (Rear Admiral, תת-אלוף) בצי האמריקני. הייתה מחלוצי המחשוב, המתכנתת הראשונה על המחשב הרווארד סימן 1 ומפתחת המהדר הראשון לשפת תכנות. טביעת המונח "לדבג" במשמעות של "לנפות משגיאות" (תוכניות מחשב) מיוחסת להופר, אף על פי שהמונח היה בשימוש קודם בתעשיות אחרות.
הופר זכתה בפרסים רבים על עבודתה, ובנוסף, קראו על שמה ספינת מלחמה אמריקנית, מחשב-על וארכיטקטורה של מעבדים גרפיים.


== ביוגרפיה ==


=== בצעירותה ===
הופר נולדה בניו יורק בשם גרייס ברוסטר מוריי, וכבר בצעירותה נודעה כילדה סקרנית עם חוש טכני מפותח (בגיל שבע פירקה שבעה שעונים מעוררים בניסיון להבין כיצד הם פועלים). בגיל 17 החלה ללמוד במכללת ואסר ובשנת 1928 קיבלה תואר ראשון במתמטיקה ופיזיקה. בשנת 1930 קיבלה תואר שני במתמטיקה באוניברסיטת ייל. באותה שנה היא התחתנה עם פרופ' וינסנט הופר, ממנו התגרשה ב-1945. היא קיבלה ב-1934 את תואר הד"ר שלה באוניברסיטת ייל תחת הנחיית המתמטיקאי אייסטיין אור, ועבודת הדוקטורט שלה התפרסמה באותה שנה.
ב-1931 החלה ללמד במכללת ואסר, בה למדה בצעירותה, וב-1941 קודמה לדרגת פרופסור חבר.


=== שירותה בצי האמריקאי ===

ב-1943, הופר נטלה חופשה מן המכללה בה לימדה, והתגייסה לשורות הצי האמריקני כחלק מה-WAVES ‏(Women Accepted for Volunteer Emergency Service), חיל הנשים המתנדבות שבצי. על מנת לגייסה, היה צורך באישור מיוחד, מכיוון שמשקלה היה כ-7 ק"ג מתחת למשקל המינימום, 54 ק"ג.
במסגרת שירותה בצי הוכשרה גרייס בתחום המחשוב, והוצבה באוניברסיטת הרווארד, בצוות המתכנתים של המחשב החלוצי הרווארד סימן 1, צוות שבראשו עמד הווארד אייקן. היא המשיכה לשרת בצי במעבדת המחשבים בהרווארד עד 1949, ולשם כך ויתרה על מינוי לפרופסור מן המניין במכללת ואסר.
יחד עם ג'ון פרספר אקרט וג'ון מוקלי, מהנדסי האניאק, תכננו את בניית המחשב UNIVAC I, שהיה המחשב המסחרי השני שנבנה בארצות הברית. במהלך תכנון ובניית המחשב המציאה הופר את המהדר הראשון, שנקרא A-0, ובהמשך עמדה בראש צוות הפיתוח של המהדר פלו-מטיק.
באביב 1959 בוועידת מומחי מחשבים מטעם זרועות הממשלה והמגזר הפרטי האמריקניים, הוגדרה שפת COBOL. השפה שנודעת בפשטותה הרבה, נשארה נפוצה גם 50 שנה אחר כך, ועודנה פופולרית במערכות רבות. השפה התבססה על עבודתה של הופר ופיתוחים קודמים שלה. בשנת 1962 נבחרה הופר לעמית IEEE.
בסוף 1966, בהגיעה לגיל 60, פרשה לגמלאות משירותה בצי. היא נקראה חזרה לשירות פעיל באוגוסט 1967, ופרשה שוב בשנת 1971. בשנת 1972 נקראה פעם נוספת לשירות פעיל. לאור הישגיה קודמה ב-1973 לדרגת קפטן. בשנים 1967–1977 עמדה הופר בראש קבוצת שפות התכנות בצי האמריקאי. בשנת 1983 הועלתה לדרגת קומודור, בהחלטה מיוחדת של בית הנבחרים של ארצות הברית. היא פרשה סופית מהצי ב-14 באוגוסט 1986.
עם סיום שירותה מונתה ליועצת לחברת המחשבים DEC, וכיהנה במשרה זו עד למותה בשנת 1992.
היא נקברה בבית הקברות הלאומי ארלינגטון.


== פרסים והנצחה ==

על שמה של הופר נקראו ספינת מלחמה אמריקנית (USS Hopper) ומחשב-על במרכז המחקר NERSC.
ב-9 בדצמבר 2013, יום הולדתה ה-107, הקדישה חברת גוגל להופר לוגו דודל מיוחד, לציון הישגיה בתחום המחשב. בדודל נראית הופר כותבת תוכנית COBOL המחשבת את גילה.ב-2016 החליט נשיא ארצות הברית ברק אובמה להעניק לה את מדליית החירות הנשיאותית, עיטור הכבוד הגבוה במדינה (לאחר מותה).כוכב הלכת המינורי 5773 Hopper, שהתגלה על ידי אלינור הלין, נקרא על שמה. השם הוכרז בנובמבר 2019.


== קישורים חיצוניים ==

גרייס הופר, באתר פרויקט הגנאלוגיה במתמטיקה
גרייס הופר, באתר MacTutor (באנגלית)
גרייס הופר, באתר dblp
גרייס הופר, באתר Semantic Scholar
גרייס הופר, באתר "Find a Grave" (באנגלית)
גרייס הופר, באתר אנציקלופדיה בריטניקה (באנגלית)
אבי בליזובסקי, ‏גרייס הופר חלוצת המיחשוב שגם גילתה את הבאג הראשון – חרק שחדר למחשב וגרם לקצר, באתר "הידען", 9 בדצמבר 2013
איתי נבו, האדמירלית של מדעי המחשב, במדור "היום לפני במדע" באתר של מכון דוידסון לחינוך מדעי, 1 בינואר 2017
קורות חיים באתר מורשת הצי האמריקאי


== הערות שוליים ==