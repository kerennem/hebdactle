הירונימוס בוש (בהולנדית: Hieronymus Bosch, נקרא גם Jeroen Bosch‏; 1450 – 9 באוגוסט 1516) היה צייר הולנדי ידוע ופורה ביותר במאה ה-15 ובמאה ה-16. מעט מאוד ידוע על חייו, למרות שהשאיר אחריו יצירות רבות וחשובות. אביו אנטוניס ואן אקן (Anthonis van Aken) היה צייר, וכך גם סבו יאן ואן אקן (Jan van Aken), שלושה מדודיו ואחיו. הוא היה מראשוני ציירי נופי עולם.
הנושאים המרכזיים ביצירותיו הם חטא והליקויים במוסר האדם. יצירותיו עמוסות בדימויים מורכבים ומקוריים ובסמלים, חלקם לא היו ברורים אפילו לבני זמנו. נאמר שציוריו של הירונימוס בוש היוו את ההשראה לתנועת הסוריאליזם במאה ה-20.
שמו האמיתי היה Hieronymus (Jeroen) van Aken. הוא חתם על חלק מיצירותיו בשם Bosch (מבוטא בהולנדית "בוס") על שם עיר הולדתו ס'הֶרטוֹחֶנבּוֹס ("היער של הדוכס"), או, בקיצור, דֶן בּוֹס, עיר במרכז הולנד של היום. בשנת 1463, כשהיה בן 13, נשרפו כ-4,000 בתים בעיר בדליקת ענק, לה היה כנראה עד.
הוא נולד למשפחה של ציירים פלמיים, ובילה את רוב שנותיו בדן בוס. הוא הפך לצייר פופולרי ואף קיבל הזמנות לציורים מחוץ לארצו. בשנת 1488 הוא הצטרף לאחוות "גבירתנו", קבוצה נוצרית שמרנית, שכ-40 מנכבדי העיר היו חברים בה.
בוש יצר כמה טריפטיכונים - ציורים על שלושה לוחות עץ, המחוברים זה לזה בעזרת צירים.  המפורסם ביותר הוא "גן התענוגות הארציים".


== גן התענוגות ==
בוש יצר לפחות 16 טריפטיכונים. הטרפטיכון הידוע ביותר של בוש הוא "גן התענוגות הארציים" Tuin der lusten (בהולנדית). בלוח השמאלי נראים אדם וחוה בגן העדן יחד עם חיות פרי דמיונו של הצייר. תענוגות החיים מיוצגים על ידי דמויות עירומות, פירות רבים וציפורים, שמופיעים יותר בלוח האמצעי הגדול יותר. בלוח הימני נראה הגיהנום ובו החוטאים נידונים למיתות משונות ונוראיות.
ב"גן התענוגות" מופיעה קבוצת גברים רכובים על חיות משונות במעגל אקראי. במרכז המעגל נמצאת בריכה ובה נשים הרוחצות להנאתן. כאשר הלוח הימני והשמאלי סגורים, נראה על גבם כדור המתאר את בריאת העולם, ככל הנראה ביום השלישי. הארץ היא מישור בתוך הכדור.
שלושת הלוחות של הטריפטיכון גן התענוגות הארציים:  

לציורים אלה שטח פנים גס ומחוספס, וזאת בניגוד לסגנון הציור הפלמי, בו שטח הפנים של הציור חלק, בניסיון להסוות את העובדה שהציור נוצר על ידי אדם.


== יצירות נוספות ==

לקראת סוף ימי חייו השתנה סגנון הציור של בוש, והוא החל לצייר ציורים בהם מספר קטן של דמויות תופסות חלק גדול יותר בציור כולו, ונראות קרובות יותר אל הצופה. לדוגמה משמאל, הציור "ריפויו של שגעון" (או: "הוצאת אבן הטירוף"). כמו כן משתקפות בציוריו של בוש בעיות שהעסיקו את בני תקופתו, ורוב הסמלים שצייר לקוחים מתורות המסתורין של האלכימיה שבה לכל צורה וצבע יש פירוש נסתר. לדוגמה, הביצה הענקית שהיא נקודת השיא של השרשרת האלכימית.
בוש לא תיארך את הציורים שלו, חתם רק על מעט מהם, ורבות מעבודותיו אבדו ונהרסו בזמן ההתקפה הקנאית של הרפורמציה. נותרו רק כ-25 ציורים המשויכים לו. פיליפ השני מלך ספרד, קנה הרבה מהציורים אחרי מות הצייר, ולכן רבים מציוריו של בוש נמצאים במוזיאון הפראדו שבמדריד, בהם גם "גן התענוגות הארציים".
השפעתו של הירונמוס בוש ניכרת בציוריו של הצייר הפלמי פיטר ברויגל האב, שצייר מספר ציורים בסגנון דומה.


== ציוריו של הירונימוס בוש ==
(רשימה חלקית: תרגום מהולנדית)

הפיתוי של אנתוני הקדוש
עגלת החציר
תיאור שבעת החטאים הקטלניים
יום הדין
יוחנן המטביל בערבה
הצלוב המבוזה
החתונה בקאנה
מעופו וכשלונו של אנתוני הקדוש
סירת השוטים
אנתוני הקדוש במדיטציה
גן התענוגות הארציים
הגיהנום
ג'יימס הקדוש והקוסם


== קישורים חיצוניים ==

מרכז האמנות של הירונימוס בוש - אתר מרכז האמנות על שם הצייר.
הירונימוס בוש - ביוגרפיה - ביוגרפיה וציורים באתר ARC.
Hieronymus Bosch - ביוגרפיה וציורים באתר WebMuseum.
גן התענוגות הארציים - סיור אינטראקטיבי בציור של הירונימוס בוש.
הירונימוס בוש, באתר אנציקלופדיה בריטניקה (באנגלית)