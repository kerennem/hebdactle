לגו (בדנית: LEGO, קיצור של "leg godt" - "שחק היטב") הוא משחק הרכבה פופולרי המיוצר על ידי קבוצת לגו שבסיסה בדנמרק. משחק הלגו מורכב מחלקי פלסטיק בעלי בליטות ומגרעות המאפשרות חיבור יציב של החלקים זה לזה. מרבית החלקים הם בצורת קובייה או תיבה, אולם ישנם גם חלקים בעלי צורות רבות אחרות. היכולת לחבר בין חלקי המשחק מאפשרת בניה של אובייקטים רבים, בהם מכוניות, בניינים, רובוטים ועוד. את האובייקטים הבנויים ניתן לחזור ולפרק ולהשתמש בחלקי המשחק כדי לבנות אובייקטים אחרים. המשחק פופולרי הן בקרב ילדים והן בקרב מבוגרים.


== היסטוריה ==
אבני הלגו הומצאו בשנת 1932 בידי הנגר הדני אולה קירק כריסטיאנסן בסדנתו אשר בבילונד. בתחילה היו אבני המשחק עשויות מעץ, אך במהלך שנות ה-40 בגלל שרפה שהתרחשה בסדנה שלו ושרפה את כל המוצרים שהיו שם החלה חברת לגו לעבור לייצור אבני משחק עשויות פלסטיק, שהיו עמידות יותר ובטוחות יותר למשחק של ילדים. ב-24 באוקטובר 1961 רשם כריסטיאנסן פטנט על אבני המשחק, והחל משנת 1963, אבני הלגו מיוצרות מסוג פלסטיק קשיח מאוד הנקרא ABS. הייחוד באבני הלגו, בניגוד לקוביות רגילות, הוא שניתן להרכיבן באופן בו הן יתפסו זו את זו ולא יתפרקו. בהתחלה כללו חלקי הלגו רק בלוקים מלבניים וריבועיים קלאסיים, אך עד מהרה השתכללו סוגי האבנים וכללו גם לבנים בעלות קצה חלק לשיפור הגימור, לבנים אלכסוניות, לבנים עם שיפוע, קשתות ועוד. אלמנט נוסף שהתווסף היה "אנשי לגו" - בובות לגו צהובות או בצבע גוף, בעלות ראש ורגליים הניתנים לפירוק, וכן ידיים ורגליים שניתן לסובב ולקפל. את אנשי הלגו הקטנים ניתן להרכיב על מבני הלגו ולשים עליהם ציוד לגו כגון גלימה, קסדות, כלי נשק (חרב קטנה למשל), וכדומה. קו ייחודי של מוצרי לגו מכוון לקהל של ילדות וכולל גם מסרקים ומוצרי יופי.


== חברת לגו ==
חברת לגו היא חברה דנית משפחתית. החברה עוסקת בפיתוח ומכירת צעצועים בכ-130 מדינות. לחברה נכון לשנת 2020 כ-9,000 עובדים ברחבי העולם. שוויה מוערך ב-14.6 מיליארד דולר והיא חברת הצעצועים הגדולה בעולם. בשנת 2021 הודיעה החברה על רווח נקי של למעלה ממיליארד דולר.


== ערכות לגו ==
לגו נמכר בערכות המכילות חלקים המאפשרים הרכבה של דגם או מספר דגמים לפי הוראות מצורפות. בנוסף קיימות ערכות כלליות המכילות כמות גדולה של אבני משחק בסיסיות המאפשרות בנייה חופשית.מאז שנות החמישים של המאה העשרים הוציאה לגו ערכות במגוון רחב של נושאים כגון: חלל, רובוטים, פיראטים, רכבות, ויקינגים, טירות, דינוזאורים, מחקר תת-ימי והמערב הפרוע. ערכות בחלק מהנושאים ממשיכות להימכר גם היום ובכללם לגו עירוני (Lego City - קו של ערכות המייצגות חיים עירוניים - כלי רכב, רכבות, מטוסים ומסוקים) ולגו טכניק (Lego Technic - קו של ערכות המאפשר סימולציה של תהליכים טכניים).לאורך השנים קיימה לגו שיתופי פעולה עם סרטים, תוכניות טלוויזיה ומשחקי וידאו כדי לשווק ערכות ממותגות המשתלבות עם העלילה של המותג. בין המותגים שזכו לערכות לגו ניתן למנות את סדרת סרטי מלחמת הכוכבים, הארי פוטר, מארוול, באטמן, אינדיאנה ג'ונס, מיינקראפט ומריו.


=== ערכות לגו רגילות וערכות לגו ייעודיות ===
מדי שנה מוציאה חברת לגו מספר גדול של דגמים חדשים אל השוק, שניתן לאפיינם בחלוקה לשתי קטגוריות מרכזיות:


==== ערכות רגילות ====
בנויות מחלקים המורכבים מבליטות ומגרעות ברובם. דגמים אלו מתאימים בעיקר לקהל יעד של בני 12 ומטה אם כי קיימים גם ערכות גדולות ומורכבות המיועדות לקהל מבוגר. בין הערכות הרגילות ניתן למנות סדרות של ערכות בנושאים הבאים:

דגמי רכבות - אלה שלל דגמי רכבות מסוגים שונים שבעבר נסעו על מסילות עם פסי מתכת שחושמלו באמצעות שנאי המחובר לחשמל שסיפק כוח למנוע הקטר. משנת 2006 ואילך החליפו פסי פלסטיק את פסי החשמל ממתכת, והרכבות עברו לפעול על סוללות ובשלט רחוק. מתחי ההספק היו 4.5 וולט, 12 וולט ו-9 וולט. במסגרת דגמי הרכבות שווקו בין היתר ערכות רכבות עם קטרי קיטור, רכבות מהירות, ואף הוגוורטס אקספרס מסרטי "הארי פוטר" במספר גרסאות ורכבות הקיטור מהסרטים "צעצוע של סיפור 3" ו"הפרש הבודד".
לגו טירה - ערכת לגו המאפשרת בניית טירות בסגנון ימי הביניים, וכוללת אבירים, מכשפים ודרקונים. לסדרת הטירות היה מאפיין מובהק - בסיסים מוגבהים של הדגמים, שכמותם היה ניתן לראות רק בדגמים מעטים פרט לדגמים שבסדרה זו.
אקסו פורס - מאפשר בניית רובוטי ענק ומבנים עתידיים. הלגו מצויד ברובוטים ודמויות בני אדם. סוגי הרובוטים בכל ערכה מותאמים לעלילת המשחק ולאזור בו שוהים הרובוטים, כגון רובוטים שמקושרים ב"עיר הזהב" או בג'ונגל. סדרת אקסו פורס הופסקה לפני מספר שנים.
לגו חלל - מאפשר לבנות חלליות ורכבי חלל. כולל בובות של אסטרונאוטים.
לגו הרפתקאות - ערכת לגו הממחיזה את המתרחש בתקופת שנות ה-20 ושנות ה-30, ומאפשרת בניית מקדשים ומבנים מיוחדים שקשורים לקבוצות חוקרים במצרים, בג'ונגלים, או ב"ארץ הדינוזאורים". כולל מכוניות וחלקים ייחודים לנושא המשחק.
לגו פיראטים - ערכת לגו הממחיזה את המתרחש במאה ה-17, וכוללת חלקים המותאמים לעלילות של פיראטים או קניבלים באיים הקאריביים. מאפשרת בניית ספינות בכל הגדלים, וכוללת בובות רב חובל, פיראטים וקניבלים. שיווקה של ערכת לגו זו הפסיק בשנת 2001, וחזר לשוק בשנת 2009. בשנת 2010 הופסק השיווק שנית, אך חברת לגו הודיעה שתמשיך את הקו בעתיד.
לגו אזור-אקווה - ערכת לגו הממחיזה עלילה המתרחשת במאה ה-22, על צוות חוקרים שמגיע לחקור את הים, בו אורבות להם סכנות שונות. לגו זה מאפשר בניית צוללות עתידניות, וכולל בובות צוללנים. את סדרה זו החליפה סדרת אטלנטיס, שיצורה הופסק בשנת 2011.
לגו לוחמי המפלצות - ערכת לגו המאפשר בנייה של מבנים גותים, עם אלמנטים אפלים והשראה מסרטי אימה. ערכת הלגו ממחיזה עלילה בה לוחמי המפלצות נלחמים נגד ערפדים ומפלצות בזמן שהם אוספים את אבני הירח. ערכות הלגו מסוגה זו נחשבו לערכות האפלות ביותר שניתן לקנות, וכללו בתוכן דמויות של אל-מתים, כמו ערפדים או מומיות. שיווקה של ערכת לגו זו הפסיק בשנת 2012.
לגו דמויות זעירות - דמויות מלגו כמו: ליצן, קוסם, מחליקן ומעודדת, אשר באים באריזות בודדות ואפשר לשלבן בערכות הלגו הקיימות. כל שנה יוצאת סדרה חדשה. בשונה מסדרות וערכות אחרות, בלגו דמויות זעירות, אינך יודע לפי האריזה, איזה דמות תקבל. אמנם יש דרך לדעת לפי קוד שרשום על האריזה, מה יהיה בתוכה או למשש את האריזה, ולחוש בחלקים ייחודיים לדמות.
לגו עיר - זוהי הקטגוריה הגדולה ביותר בתחום הלגו הפשוט וכוללת ערכות לגו המונות את כל המקצועות הדרושים בעיר: החל ממשטרה התופסת גנבים ופורעי חוק עד לתחנות דלק ודוכני הוט-דוג (נקניקיות). כל ערכה מגיעה עם איש המקצוע, אנשים המושפעים מהמקצוע (למשל, גנב בערכת משטרה או אנשים רגילים בתחנת דלק). יש מבנים ומרכזים לכל אחד מהמקצועות. קיימות ערכות לגו בקטגוריה זו שאינן כוללות מקצוע מסוים, לדוגמה דגמים 60285 ו-8402 אשר מציגים מכוניות ספורט קטנות ואנשים מהעיר אשר נוהגים במכונית. לגו עיר החלה את דרכה כ"לגולנד" בשנת 1969. בשנת 1977 שונה השם ל"לגו עיירה" (LEGO Town). לגו עיירה פעלה עד שנת 2004, ובזמן זה יצרה יותר מחמש מאות דגמי לגו. החל בשנת 2005 "לגו עיירה" הפכה ל"לגו עיר". "לגו עיר" החלה לייצר בייצור סדיר את הקולקציות הבאות: לגו משטרה, לגו מכבי אש ולגו בנייה. באותה שנה נוסדו גם אולפני לגו, המונים יותר מעשרה סטים בהם מצולמים סרטי לגו בעלי עשרים השניות. אולפני לגו צילמו גם סרטונים קצרים ל"לגו עיירה" על רקע מסך כחול, אבל הסרטונים של "לגו עיר" מצולמים בסטים אמיתיים שאמנים בונים. קיימות קולקציות הלגו הבאות: לגו משטרה, לגו מכבי אש, לגו בנייה, לגו שירותי עיר, לגו תעופה, ולגו חווה. הקולקציות שיוצרו בעבר: לגו רפואה, לגו משמר חופים, ולגו דואר. חלק מהקולקציות שונו והוחלפו: לגו משטרה, לגו מכבי אש (פעמיים), לגו בנייה ולגו תעופה. בחלק מהקולקציות הושמטו דגמים.
לגו נינג'גו- לגו הבנוי על סדרת נינג'ות.
לגו שר הטבעות ולגו ההוביט- שני סוגי לגו המבוססים על סרטי שר הטבעות וההוביט רוב הדגמים הם דגמים נייחים, כגון "The Battle of Helm's Deep" מלגו שר הטבעות וכגון "The Goblin King Battle" מלגו ההוביט.
לגו ג'וניור-ערכות לגו קלות לבנייה בנושאים שונים. מתאים לילדים שמתנסים פעם ראשונה בחלקי הלגו הקטנים.


==== ערכות ייעודיות ====
מורכבים מחלקים אשר למעשה אין הגבלה באופיים, קבוצה זו כוללת בעיקר את לגו טכניק, כאשר קווי מוצרים כמו מפעל הגיבורים, ביוניקל ומיינדסטורמס בנויים גם הם על בסיס חלקים אלה.

לגו טכניק – LEGO TECHNIC - דגמי טכניק הם הדגמים המורכבים ביותר של החברה וכוללים בדרך כלל מספר חלקים גדול. הדגמים מיועדים לילדים ולילדות בוגרים יותר, כאשר בדגמים מסוימים אין הגבלת גיל מומלצת על ידי היצרן (דוגמת המחפרון 8455). בסדרת טכניק ניתן למצוא תתי קטגוריות נוספות בעלות אופי שונה:
"פנאומטיקה" - אוסף שלל בוכנות אוויר, צינורות, משאבות, מפסקים ואפילו שעון לחץ, אשר בעזרתם ניתן ליצור מנגנונים הפועלים על לחץ אוויר.
"חשמל" - מנועים, כבלים ומפסקים, המאפשרים שליטה ותנועה חשמלית במבני הלגו.ערכות לגו הכוללות מפרקים, גלגלי שיניים, משאבות קטנות, מוטות, גומיות וכדומה, אשר מאפשרים בניית דגמים מכניים, כגון מכוניות, משאיות או מטוסים.
מהפכת הטכניק - החל מאמצע שנות ה-90 החליטו בלגו לשנות בהדרגה את אופי החלקים המרכזיים של סדרת טכניק, את מקום החלקים הקלסיים ה"לבנים" - של סדרת טכניק, תפסו חלקים שלכו מכנה אותם זרועות הרמה - LIFT ARMS. אלה חלקים ללא הבליטות המפורסמות של לגו. שינוי זה תרם לגמישות סדרת טכניק ולעיצוב אסתטי וזורם יותר של המבנים שניתן להרכיב בעזרת חלקי הלגו.

פעולות ממונעות - POWER FUNCTIONS - קו מוצרים שפותח החל מ-2007 בדגם דחפור 8275. רחבה קו זה מכיל חלקים אלקטרוניים כמו - מנועים, מפסקים, תאורה, שלט רחוק וקולטן בתת-אדום. מחלקה זו, מאפשרת לחובב הלגו לשדרג את דגמיו, על ידי הוספת מנועים ויצירת פונקציות חדשות שלא ניתן היה לעשות קודם. בשנת 2018 הוחלפה במערכת פאוורד אפ (Powered Up) הניתנת להפעלה בתת-אדום או בבלוטות'.בשנת 2019 נכנסה מערכת אלקטרונית נוספת, LEGO TECHNIC CONTROL +. במערכת זאת המנועים מופעלים על ידי שימוש באפליקציה ייעודית של חברת לגו.

לגו מרוצים - LEGO RACERS - בסדרה זו הדגם מבוסס על מכוניות רגילות, ממונעות במנועים חשמליים (מהירים מאלה המשמשים בטכניק), מנועי משיכה, משגרי לחץ אוויר, רמפות ואופנועים.


==== ערכות המבוססות על זיכיונות ====
קיימות גם ערכות המיוצרות בהתבסס על סרטים, סדרות טלוויזיה, משחקי וידאו, קומיקס וחברות מסחריות. לגו מפתחת את סדרות אלה בהיתר מבעלי הזכויות אם היא מבחינה בפוטנציאל השיווקי הגלום באותם תכנים. להלן רשימה חלקית של מוצרים אלה:

לגו הארי פוטר
לגו מלחמת הכוכבים
לגו אינדיאנה ג'ונס
לגו צעצוע של סיפור
לגו בן 10
לגו הנסיך הפרסי
לגו שודדי הקאריביים
לגו מכוניות, מכוניות 2 ומכוניות 3
לגו שר הטבעות
לגו ההוביט
לגו צבי הנינג'ה
לגו נאס"א
לגו בובספוג מכנסמרובע
לגו דינוזאורים
לגו חיפושים במצרים
לגו פו הדוב
לגו מפלצות
לגו צ'ימה
לגו הפרש הבודד
לגו נינג'גו
לגו אבירי נקסו
לגו גיבורי העל של מארוול (ספיידרמן, הנוקמים, שומרי הגלקסיה וכו')
לגו גיבורי העל של DC קומיקס (באטמן, סופרמן, וכו')
לגו משפחת סימפסון
לגו מיינקראפט
לגו מריו
סרט לגו
לגו נסיכות דיסני
לגו סקובי-דו
לגו עולם היורה
לגו אנגרי בירדס - הסרט
לגו שדונים
לגו חברות
לגו אטלנטיס
לגו סיטי
לגו מיניונים
לגו מכסחי השדים
לגו Stranger Things
לגו טרולים
לגו Overwatch


==== לגו הניתן לתכנות ====
לגו מיינדסטורמס (Mindstorms - סיעור מוחות) - פלטפורמה לפיתוח רובוטים מלגו הניתנים לתכנות: כל גרסה של מערכת זו כוללת "לבנה אינטליגנטית" (intelligent brick), מחשב השולט במערך חיישנים ומנועים הניתנים לשילוב עם אבני לגו או חלקי טכניק. לערקה פותחה שפת תכנות NQC. פלטפורמת מיינדסטורמס יצאה לשווקים בחמישה דורות: מערכת ההמצאה הרובוטית (Robotics Invention System), ‏NXT, ‏NXT 2.0, ‏EV3 ורובוט אינוונטור (Robot Inventor). עם הפצתה של כל מערכת השתדרגו יכולות המנועים והחיישנים. המערכת החדשה ביותר, רובוט אינוונטור, יצאה לשווקים בשנת 2020. ערכות מיינדסטורמס משמשות בתחרויות רובוטיקה מסוימות כגון FIRST Lego League ו"אולימפיאדת הרובוטים העולמית", וכן כעזר להדרכה בבתי ספר טכניים או לתחרויות רובוטיות אותן מקדמת חברת לגו.Spybotics - תת-סדרה של מיינדסטורמס על בסיס רובוטי ריגול בשם Spybots, שאפשרה תכנות לביצוע משימות ותחרויות.WeDo - חלקים הניתנים לתכנות על ידי מחשב. מהווה שלב מוקדם לסדרת מיינדסטורמס.


==== לגו הייטק ייעודי ====
ביוניקל - מתמקדת באי של רובוטים שבו מתרחשות עלילות כגון הצלת תושבי האי על ידי גיבורים המכונים "טואה". לגו הוציאה גם שלושה סרטי ביוניקל, בשיתוף עם חברת מירמקס וסרט נוסף בשיתוף עם חברת יוניברסל. את סדרת הביוניקל החליפה סדרת "מפעל הגיבורים".
סדרת מפעל הגיבורים - רובוטים כמו הביוניקל רק עם חיבורים שונים (בסדרות השנייה עד הרביעית). מפעל הגיבורים מבוסס על הסדרה "רובוטריקים" ומתמקד במפעל של רובוטים אנושיים עם יכולות גבוהות, כלי נשק מיוחדים ועיצוב משוכלל שנלחמים נגד נבלים - Witch Doctor, Fire Lord, Von Nebula ו-Black Phantom. למפעל הגיבורים גם יצאה סדרת טלוויזיה בערוץ ניקלודיאון, שנמנים בה 13 פרקים. מתוכם 9 יצאו בארץ. בנוסף לכך, ישנה יכולת לחבר בין מודלים (קומביינר). בערוץ ניקלודיאון משודרות עוד שתי סדרות טלוויזיה, נינג'גו וצ'ימה.


==== לגו ייעודי לתצוגה בלבד ====
חלק מערכות הלגו הייעודי המיועדות להרכבה של דגמים שונים, הן קשות מאוד להרכבה. למעשה הרכבתם דומה להרכבת פזל ולא למשחק דמיוני שוטף ויומיומי הכולל הרכבות ופירוקים תדירים. ערכת לגו ייעודי לתצוגה מכילה הסברים מפורטים על אופן ההרכבה, המלווים בשרטוטים. חלק מהערכות הן של סדרה מיוחדת לתצוגה שמבוססת על בניינים אמתיים ושמה ארכיטקטורה. המקרה הקיצוני של לגו מסוג זה הוא דגמי ענק מלגו (שגם הם רוב הפעמים מבוססים על מבנים אמיתיים) המצויים בעיקר בחנויות לגו, ולמעשה משמשים כפרסומת לחנות וכאטרקציה לתיירים. דגמי ענק מלגו לרוב אינם ניתנים לפירוק, משום שחלקי הלגו שבהם מודבקים זה לזה.


=== סוגי לגו לפי גדלים (רשימה חלקית) ===
לגו סיסטם (SYSTEM) - הגודל הרגיל. מכיל חלקים קטנים ואסור לשימוש לפני גיל שלוש מטעמי בטיחות.
דופלו (DUPLO; פי שניים מהגודל הרגיל) - לגו מאבנים גדולות יותר המיועד לילדים בגילאי 1 עד 5. למרות גודלן וחזותן ניתנות אבני דופלו לשילוב עם אבני סיסטם (קוטר יתד דופלו אחת שווה לאבן סיסטם 2x2). נמכר בין היתר בתת-סדרות כגון "לגו ויל", "בוב הבנאי", "תומס הקטר וחברים", "מכוניות" ועוד.
פרימו (Primo; נקרא גם בייבי) - מיועד לתינוקות ומכיל חלקים גדולים במיוחד, שאינם תואמים חלקי דופלו או סיסטם
קוואטרו (QUATRO; פי ארבעה מהגודל הרגיל) - עוצב לילדים בגילאי 1 עד 3; הושק בשנת 2004 ויצא מייצור ב-2006.


=== לגו אספנות ===
לגו כל הזמן מרעננת ומשדרגת את דגמיה ואף את חלקי הדגמים החדשים, כתוצאה מכך קיימים סטים שייצורם הופסק אף על פי שהדגם עצמו היה נמכר מאוד. דגמים כאלו נמכרים ביד שנייה או חדשים במחירים שהם גבוהים לפחות פי כמה מהמחיר המקורי של המוצר. דוגמה לכך יכול להיות דגם טכני 8455 שבמקור עלה 100 דולר וכיום נמכר ב-300 דולר ומעלה, כיוון שהוא כה נדיר ומבוקש.
בנוסף קיימים דגמי לגו שהם גדולים ומורכבים מאוד כמו 10181 (מגדל אייפל) למשל או דגמי ענק מסדרת "מלחמת הכוכבים", אשר מלכתחילה מיוצרים בכמויות קטנות יותר ומיועדים להפוך לפריטי אספנות.


== מוצרים נלווים ==
מחזיקי-מפתחות של לגו ומגנטים של לגו - רובם לא יובאו לישראל.


=== משחקי לגו ומדיות נוספות ===
לחברת לגו קיימת חברות-בת בשם "לגו מדיה" ו-TT Games, המייצרות משחקי-וידאו מבוססי לגו, כגון: "לגו מרוצים", "לגו מרוצים 2", "לגו מרוץ פעלולים", "לגולנד", "לגו משימה בחלל", "לגו שחמט", "לגו מלחמת הכוכבים" וכדומה, במספר של פלטפורמות משחק.
לגו גם השיקה את התוכנה LEGO Digital Designer שהמשתמש בה יוכל לעצב במחשב את דגם הלגו הרצוי. בעבר ניתנה האפשרות להזמינו מאתר החברה במחיר לפי משקל הלבנים, אך תכונה זו הוסרה בשנת 2012.
חברת לגו אף הפיקה את סדרת הטלוויזיה "אליחדק וחבריו" (Edward and Friends, "אדוארד וחברים") ששודרה בישראל בטלוויזיה החינוכית וגם את לגו נינג'גו (Ninjago), מפעל הגיבורים (Hero Factory), צ'ימה (Chima) ואבירי נקסו (Nexo Knights) ששודרו בערוץ ניקלודיאון.
חברת לגו פיתחה סדרת מוצרים בתחום הרובוטיקה, ולצורך זה אף פותחו שפות תכנות מיוחדות.


=== לגולנד ===
 ערך מורחב – לגולנדחברת לגו מפעילה בעולם מספר פארקי שעשועים בשם "לגולנד", קיימים בעולם שמונה לגולנדים, בדנמרק, גרמניה, אנגליה, ארצות הברית (קליפורניה, ניו יורק ופלורידה), מלזיה, יפן, קוריאה ודובאי. אופיים של האתרים הוא שבכול אחד מהם ישנו פארק שעשועים עם רכבות הרים ומתקנים אחרים. בנוסף, יש בתוך כל לגולונד חנות צעצועים שמיועדת ללגו.
חברת "לגו מדיה" הפיצה גם משחק מחשב שנקרא, "לגולנד" שמטרתו היא בניית פארק לגולנד, בעשרה שלבים שונים, בו בכל שלב צריך השחקן לבנות פארק לגולנד במדינה אחרת (במדינות בהן קיימים הפארקים במציאות).


== בתרבות ==


=== אמנות ===
מספר אמנים השתמשו באבני לגו ביצירותיהם. האומנות תוארה כ"אומנות לגו" או "אומנות קוביות".
בשנת 1996 יצר האמן הפולני זביגנייב ליברה את היצירה "לגו. מחנה ריכוז, 1996" שעוררה מחלוקת קשה.
האמן הדני יורן רונאו יצר בסוף שנות ה-80 של המאה ה-20 פסל מ-120,000 אבני לגו בשם "ההלך". הפסל הוצג בביתן של דנמרק בתערוכת אקספו 2000.
האמן האמריקאי נתן סוויה הציג בשנת 2010 בניו יורק תערוכת פסלים עשויה אבני לגו בצבע אחיד.
שישה אנשים הוכרו על ידי חברת לגו כ"מקצועני לגו מוסמכים" - אמנים אשר משתמשים באבני לגו ביצירותיהם. חברת לגו אימצה אותם באופן רשמי ונתנה להם את זכות השימוש במותג לגו ובזכויות היוצרים שלו. חברת לגו משמרת יחסי עבודה הדוקים עם אמנים אלו.
בשנת 2013 הוצגה במשך חודשיים תערוכה של לגו בישראל. התערוכה עוררה עניין רב בשל היצירות המורכבות שהוצגו בה, המתארות אתרים שונים מרחבי העולם. בקיץ 2019 מוצגת תערוכת אמנות לגו מאת נתן סוויה, הכוללת פסלים ודיוקנאות שנבנו מאבני לגו.


=== סרטי לגו ===
 ערך מורחב – סרט לגו


== לגו בישראל ==
מוצרי חברת לגו אינם משווקים באופן ישיר בישראל על ידי החברה עצמה אלא באמצעות יבואנים. בשנות השבעים, השמונים והתשעים היבואנית הייתה "סוכנויות קופמן" בבעלות חיים קופמן אשר נרכשה על ידי כלל שיווק ומסחר שהמשיכה ביבוא לגו עד לפתיחתה של נציגות של לגו בין השנים 1996–2001. במהלך תקופה זו ייבאו לגו ישירות: קשת-היפרטוי (טויס אר אס), האן צעצועים ויתר השוק דרך היבואנית "אילנית שיווק צעצועים". עם סגירתה של נציגות לגו בארץ, עקב קיצוצים בחברה העולמית, עבר היבוא לבלעדיות של "אילנית שיווק צעצועים".
בעבר ניסו משרד החינוך ומט"ח לקיים בבתי הספר תוכנית למדעים המשלבת לימוד ומשחק על ידי שימוש בלגו. התוכנית לא צלחה והופסקה, ולאחריה קמו יזמים וחברות שונות בישראל המשתמשים בלגו למטרת חינוך כמו חברת רובוטק טכנולוגיות. באפריל 2022 חברת לגו הודיעה שייפתחו חנויות רשמיות בישראל בקיץ 2022, הראשונה בתל אביב בדיזנגוף סנטר.


== לגו כהשקעה ==
תופעת ההשקעה בלגו נובעת מכך שמחירי הצעצועים עולים עם הזמן. ניתן להבחין בעלייה דרסטית במחירי דגמים השייכים למהדורות מיוחדות. לדוגמה, עלותה של ספינת החלל "מילניום פלקון" (מסדרת מלחמת הכוכבים) בבריטניה גדלה מ-342 ליש"ט (מחיר קמעונאי מקורי) ל-2,712 ליש"ט בין השנים 2007–2015, ובכך צברה ערך של מאות אחוזים. מקור ההכנסות העיקרי של המשקיעים הוא אספנים. על מנת לשמור על ערך החבילה, נהוג לאחסן אותה באריזה מקורית, הכוללת את כל החלקים ואת מדריך ההרכבה. זירת המסחר הנפוצה בקרב המשקיעים מתקיימת דרך אתר אינטרנט בשם Bricklink - אתר המהווה שוק בינלאומי ללגו, ובו נעשות מרבית עסקאות קניית הלגו שאינן דרך החנויות הרשמיות. אתר נוסף שמקיים מכירות של דגמים רגילים ודגמי אספנות הוא אתר המכירות הפומביות איביי. עם זאת, מפאת מחירי האתר הגבוהים אין אספני לגו מקצועיים מרבים לקנות בו.


== משחקים דומים ==
אבני פלא
סברס
קונקס
קונסטרקטס
מגה בלוקס


== ראו גם ==
FIRST Lego League
לגו אדריכלות


== קישורים חיצוניים ==
  אתר האינטרנט הרשמי של לגו (באנגלית)
לגו, באתר אנציקלופדיה בריטניקה (באנגלית) לגו, ברשת החברתית פייסבוק
 לגו, ברשת החברתית טוויטר
 לגו, סרטונים בערוץ היוטיוב
"לגו שואה" - אומנות מחאה בהשראת לגו (באנגלית)
אתר ויקי בנושא לגו (באנגלית)
הכל על לגו ביוניקל (כמעט) (באנגלית)
ירון כהן-צמח, אליחי וידל, החומר שממנו קורצו טכנומניאקים, באתר TheMarker‏, 9 בנובמבר 2012
יעקב לויתם, ‏אליפות הלגו מוציאה את המכורים מהארון, באתר ישראל היום, 29 בנובמבר 2013
יובל סער, הישראלי שמעצב את משחקי לגו, באתר הארץ, 19 בינואר 2014
גרגורי שמידט, הניו יורק טיימס, הכירו את החברה שבונה את האימפריה שלה קוביה אחר קוביה, באתר TheMarker‏, 20 בפברואר 2014
יונתן למזה, ‏הלבנים השוות מיליארדים, באתר ‏מאקו‏‏, ‏19 במרץ 2014‏
גרגורי שמידט, הניו יורק טיימס, בים של מתחרות - לגו מרכיבה את עצמה מחדש, באתר TheMarker‏, 4 בדצמבר 2015
לגו: לבנים מזהב, באתר ynet 
אילנה שטוטלנד, ‏"מרכיבים בעיניים עצומות": מעריצי הלגו מספרים איך נשבו בקסמו, באתר מעריב אונליין, 12 ביולי 2018
 אמנות לגו מאת נתן סוויה - גלריית תמונות מתערוכת אמנות לגו בישראל 2019, בפליקר
איתן לשם, האפליקציה הזאת תמצא לכם מה לבנות משאריות הלגו המפוזרות, באתר הארץ, 4 ביולי 2021


== הערות שוליים ==