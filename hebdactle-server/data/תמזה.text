נהר התמזה (באנגלית: River Thames - מבוטא: "טמז", להאזנה (מידע • עזרה)) הוא נהר הזורם בדרום מזרח אנגליה בממלכה המאוחדת ונשפך אל הים הצפוני באזור התעלה האנגלית. הנהר זורם דרך העיר לונדון. אורכו של הנהר 346 ק"מ ועומקו מתחת לגשר לונדון הוא 1.8 מטר..


== תוואי ==
מקורו של הנהר בכפר קמבל שנמצא באזור הקוטסוולדס. הנהר זורם דרך העיר אוקספורד שם הוא מכונה "איסיס" - שריד לשמו הלטיני של הנהר "תמזיס" - Tamesis. בהמשך זורם הנהר דרך ולינגפורד, רדינג, הנלי על התמזה, מידנהד, איטון, וינדזור והעיר לונדון.
בלונדון, נהר התמזה עובר דרך המפטון קורט, גני קיו, הבריכה של לונדון וּגריניץ'.
בחלקו הגדול, נהר התמזה הוא נהר גאותי, כלומר, ברובו הוא מלא במי ים הנכנסים לתוכו בזמן הגאות, ומגיעים עד לעומק של 90 ק"מ לתוך היבשה.


== היסטוריה ==
במאות ה-16 וה-17 מרבית התנועה בין העיר לונדון, הסיטי, לבין וסטמינסטר עברה דרך התמזה.
במאות ה-17 וה-18, תקופה המכונה עידן הקרח הקטן, קפא הנהר בחורפים, דבר שאיפשר הקמת ירידים על הנהר הקפוא. החל משנת 1814 הפסיק הנהר לקפוא בחורף עקב עליית הטמפרטורות ועקב הקמת גשר לונדון החדש, גשר שהיו לו קשתות רחבות יותר, שאפשרו מעבר של יותר מי ים במעלה הנהר.
במאה ה-18 הפך נהר התמזה לנהר העמוס ביותר בעולם בתנועת ספינות ואוניות. גודלה של האימפריה הבריטית והמסחר הרב שעבר בנהר לעיר לונדון, הביאו לעומס רב ואף לתאונות. ב-3 בספטמבר 1878 התנגשה אוניית התענוגות הנסיכה אליס באוניה בייוול קסל, תאונה שגרמה למותם של 640 נוסעים.

בשנת 1858 הזיהום של הנהר הגיע לדרגה כה גבוהה, שבשל הסירחון לא יכלו אנשים להתקרב אל הנהר, דבר שהביא לפינויו של הפרלמנט הבריטי בוסטמינסטר. בעקבות זיהום זה שכונה "הסירחון הגדול" נמצאו הכספים לבניית מערכת ביוב עירונית שנבנתה תחת גדות הנהר החדשות, האמבנקמנט. מאז לא נשפכים השפכים של העיר לונדון ישירות אל תוך הנהר.
בשנות ה-80 של המאה ה-20 נבנה מחסום התמזה במטרה למנוע הצפות של העיר לונדון על ידי הנהר הגואה.


== התמזה בספרות ==
השיר הפותח את הסיפור הרפתקאות אליס בארץ הפלאות מתאר שיט בסירה על התמזה. גם הרעיון לספר נולד בעת ששט המחבר, לואיס קרול, על נהר התמזה ביחד עם שלוש בנות של מכרו, שלאחת מהן קראו אליס, וסיפר להן את הסיפור הזה.
הנהר מוזכר גם בספר הרוח בערבי הנחל.
מסע על נהר התמזה מוזכר גם בסיפור הבלשי של שרלוק הולמס, "חקירה בשני". מרדף על התמזה מתואר בספר חותם הארבעה.
בספר שלושה בסירה אחת (מלבד הכלב), שלושה חברים יוצאים עם כלבם לשיט בסירה קטנה על פני נהר התמזה שבאנגליה, עד שכמה ימי גשם מכריעים אותם והם נוטשים את הסירה.
הנהר מוזכר גם בסדרת הספרים מכשירי התופת.
סרטו של אלפרד היצ'קוק, פרנזי, נפתח בסצנה מפורסמת, שבה מתגלה גופתה של אישה עירומה על גדות נהר התמזה.


== ספורט ==
אירוע תחרותי המתקיים על הנהר הוא מרוץ הסירות האוניברסיטאי המתקיים כל שנה בקיץ, בין אוניברסיטת אוקספורד לבין אוניברסיטת קיימברידג'.


== מעברים על הנהר ==
 ערך מורחב – מנהרות מתחת לנהר התמזההידועים שבמעברים הם:

מנהרת התמזה
גשר טאוור
גשר לונדון
גשר המילניום
גשר וסטמינסטר


== קישורים חיצוניים ==
נהר התמזה
אלי שאלתיאל, כל הסיפורים זורמים לנהר והנהר איננו מלא, באתר הארץ, 25 בנובמבר 2007
תמזה, באתר אנציקלופדיה בריטניקה (באנגלית)


== הערות שוליים ==