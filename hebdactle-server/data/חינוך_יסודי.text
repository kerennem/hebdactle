חינוך יסודי (באנגלית: Primary education או Elementary education) היא מסגרת החינוך הפורמלי הראשונה בחייו של אדם, המתחילה לרוב מגיל שש, לאחר שהאדם מסיים את מסגרת החינוך לגיל הרך, ומסתיימת כאשר עוברים לחינוך העל-יסודי. מוסדות המציעים חינוך יסודי הם בתי ספר יסודיים.
ברוב המדינות ברחבי העולם החינוך היסודי הוא חובה לכל הילדים בטווח גילאים מסוים. המעבר מהחינוך היסודי לחינוך העל-יסודי מתרחש ברוב המדינות סביב גיל 11 או 12. במדינות רבות, כולל בישראל, המעבר מהחינוך היסודי לחינוך העל-יסודי כרוך בתקופת ביניים (חטיבת ביניים), בה מושם דגש על הכנה למעבר לחינוך העל-יסודי. בישראל תקופת החינוך היסודי נמשכת בדרך כלל מכיתה א' עד כיתה ו'.
המטרות העיקריות של החינוך היסודי, הן לאפשר לתלמידים לקבל אוריינות בסיסית וכמו גם ידע בתחומים מדע, גאוגרפיה, היסטוריה, מתמטיקה ומדעי החברה, ועוד. סדר העדיפות לתחומים מסוימים על פני אחרים, וכמו גם אופן הקניית המידע הם נושאים הנתונים למחלוקות פוליטיים ופדגוגיות עזות.


== בישראל ==
בישראל מתייחס המושג חינוך יסודי לכיתות א' עד ו' (תלמידים בין הגילים 6-11), או לכיתות א' עד ח' (תלמידים בין הגילים 6-13). בשנת הלימודים תשע"ה למדו במערכת החינוך היסודית בארץ 970,593 תלמידים.
האגף לחינוך יסודי הוא אחד האגפים במינהל הפדגוגי במשרד החינוך, הוא משמש יחידת מטה לניהול פדגוגי של החינוך היסודי בארץ. בין תחומי העיסוק של האגף נכללים תכנון של מדיניות והתאמת מדיניות משרד החינוך למוסדות החינוך היסודי, פיתוח תוכניות לצורך השגת יעדים שהציב משרד החינוך, ניהול שיתופי פעולה עם גורמים מחוץ למשרד החינוך ועוד. כמו כן, פועלים באגף זה לקידום חינוך חברתי וערכי ולפיתוח והטמעה של חומרי למידה והוראה בנושא זה שאותם ניתן ליישם בכיתות.


== ראו גם ==
חינוך על-יסודי
בית ספר יסודי


== קישורים חיצוניים ==

חינוך יסודי, באתר אנציקלופדיה בריטניקה (באנגלית)


== הערות שוליים ==