ג'ון גרישם (באנגלית: John Grisham; נולד ב-8 בפברואר 1955) הוא סופר אמריקאי העוסק בתחום ספרות המתח והספרות הבלשית.


== ביוגרפיה ==
גרישם נולד בשנת 1955 במדינת ארקנסו, ארצות הברית, כבכור מתוך 5 אחים. אביו היה פועל בניין ומגדל כותנה. לאחר מעברים תכופים, השתקעה המשפחה בשנת 1967 בעיירה סאות'הייבן במחוז דה סוטו, מיסיסיפי. גרישם הצעיר נהג להרבות בקריאה, בעידודה של אמו. בייחוד הושפע מכתיבתו של ג'ון סטיינבק, שבהירות כתיבתו עוררה בו התפעלות. 
בשנת 1977 סיים גרישם לימודים אקדמיים בהנהלת חשבונות באוניברסיטת המדינה של מיסיסיפי, ובשנת 1981 סיים לימודי משפטים באוניברסיטת מיסיסיפי. במהלך אותן שנים ניהל יומן, נוהג שעזר לו בהמשך בכתיבתו היוצרת. במשך כעשור שנים עסק בעריכת דין בסאות'הייבן, שם קצה נפשו בתחום הפלילי והוא עבר לתחום האזרחי. 
בשנים 1983 עד 1990 כיהן בבית הנבחרים של מדינת מיסיסיפי.
בשנת 1984 החל לכתוב את ספרו הראשון, לאחר שהיה עד למתן עדות בבית משפט של ילדה בת 12 שהייתה קורבן לאונס אכזרי. בספרו ניסה לבחון את הסוגיה: מה היה קורה אילו אביה של אותה ילדה היה יורה למוות באנס שפגע בבתו. הוא עבד במשך שלוש שנים על הרומן עת להרוג (A Time to Kill) וסיים לכתוב אותו בשנת 1987. גרישם פנה עם ספרו לחברות הוצאה לאור רבות, ולמרבה הפליאה נדחה על ידי כולן. בחודש יוני 1988 הסכימה חברת ההוצאה לאור Wynwood Press להדפיס 5000 עותקים מן הספר, כמחווה אישית לסופר. כיום ניתן למצוא את יצירותיו של גרישם בכל חנויות הספרים, במדפי "רבי-המכר".
יום לאחר שסיים את "עת להרוג", החל גרישם לעבוד על ספר שני, סיפורו של עורך דין צעיר, שמתפתה לעבוד במשרד עורכי-דין מושלם, לכאורה, שאיננו מה שהוא נראה. הרומן השני, הפירמה, היה לרב-מכר של שנת 1991. גרישם המשיך לכתוב ולהוציא לאור לפחות ספר אחד לשנה, רובם רבי-מכר פופולריים ביותר. החל בבית צבוע בשנת 2001 שינה הסופר את מוקד עניינו ממשפטים לדרום הכפרי בכלל. בד בבד המשיך לעסוק במותחניו המשפטיים.
ספריו נמכרים במיליונים בארצות הברית, והוא נחשב בחוגי ההוצאה לאור לגדול רבי-המכר של שנות ה-90. 
בשנת 1996 חזר גרישם לזמן קצר לעיסוק פעיל בעריכת דין, כאשר ייצג בהצלחה את משפחתו של אדם שנהרג בתאונת רכבת.
גרישם נשוי ואב לשניים. הוא נוצרי בפטיסטי, ומשתייך לזרם "האחווה הקואופרטיבית הבפטיסטית" הליברלי.


== יצירות ==
גרישם הוא אחד הסופרים הפופולריים והפוריים בארצות הברית בעשר השנים האחרונות, וכמה מיצירותיו זכו אף לעיבודים קולנועיים. 
מספריו:

"עת להרוג" (A Time to kill) (1989). ב-1996 הופק סרט המבוסס על הספר.
"הפירמה" (1991) (The Firm), זמורה ביתן, 1992, תרגום שרון פרמינגר - ב-1993 הופק סרט בשם זה.
"תיק שקנאי" (1992) (The Pelican Brief), זמורה ביתן, 1993, תרגום שרון פרמינגר - בשנת 1993 הופק סרט בשם זה.
"הלקוח" (1993) (The Client), עברית בהוצאת זמורה ביתן, 1994, תרגום שרון פרמינגר - בשנת 1994 הופק סרט בשם זה.
"התא" (1994) (The Chamber), עברית בהוצאת זמורה ביתן 1995, תרגם עמנואל לוטם. בשנת 1996 הופק סרט בשם זה.
"מוריד הגשם" (1995) (The Rainmaker), זמורה ביתן 1995, תרגום עמנואל לוטם- בשנת 1997 הופק סרט בשם זה.
"משחק המושבעים" (1996) (The Runaway Jury), עברית בהוצאת מודן, 2002, תרגמה צילה אלעזר.
"השותף" (1997) (The Partner).
"פרקליט רחוב" (1998) (The Street Lawyer).
"הצוואה" (1999) (The Testament), עברית בהוצאת מודן, 1999, תרגמה עדי גינצבורג-הירש
"האחווה" (2000) (The Brethren), עברית בהוצאת מודן 1995, תרגמה עדי גינצבורג-הירש.
"איש הג'ינג'ירברד".
"מלך הנזיקין" (The King of Torts), עברית בהוצאת מודן, 2003, תרגמה עדי גינצבורג-הירש.
"בית צבוע" (2001) (A Painted House), עברית הוצאת מודן 1991, תרגמה עדי גינצבורג-הירש.
"הזימון" (2002) (The Summons) הוצאת מודן 2002, תרגמה שלומית הנדלסמן.
"המושבע האחרון" (The Last Juror), עברית בהוצאת מודן 2004, תרגמה שלומית הנדלסמן.
"הברוקר" (The Broker) זמורה ביתן 2005, תרגמה שלומית הנדלסמן.
"מדלגים על החג" (Skipping Christmas) הוצאת מודן 2005, תרגמה שלומית הנדלסמן.
"חף מפשע" (The Innocent Man) הוצאת מודן 2007, על חייו של רון ויליאמסון, תרגם בן ציון הרמן.
"לשחק בשביל פיצה" (Playing for Pizza) הוצאת מודן 2007, תרגמה בלהה רוזנפלד.
"הערעור" (The Appeal) הוצאת מודן 2008.
"סחיטה" הוצאת מודן (The Associate) הוצאת מודן 2009, תרגמה נורית לוינסון.
"מחוז פורד" הוצאת מודן 2009, תרגם בועז וייס.
"ההודאה" (The Confession) הוצאת מודן 2011, תרגמה נורית לוינסון.
"המייצגים" (The Litigators) הוצאת מודן 2012, תרגמה נורית לוינסון.
"קאליקו ג'ו" הוצאת מודן 2012, תרגמה כנרת היגינס-דוידי
"הסחטן" הוצאת מודן 2013, תרגמה כנרת היגינס-דוידי.
"תיאודור בון: הנאשם", הוצאת מודן 2013,  כנרת היגינס - דוידי
"שדרת השקמים" - 2013, המשך ל"עת להרוג".
"הרי הפחם" - (Gray Mountain) הוצאת מודן, 2015.
"מוניטין מפוקפק", תרגמה: נורית לוינסון, הוצאת מודן, 2016.
"האי קמינו", תרגמה: נורית לוינסון, הוצאת מודן, 2017.
"המתריעים", תרגמה: נורית לוינסון, הוצאת מודן, 2017.
"בר התרנגול: מקום שבו הצדק נעשה", תרגמה: נעה בן־פורת, הוצאת מודן, 2018.
"התחשבנות", תרגמה: אינגה מיכאלי, מודן הוצאה לאור, 2019.
"השומרים", תרגמה אינגה מיכאלי, מודן הוצאה לאור, 2020.
"עת לחמול", תרגמה אינגה מיכאלי, מודן הוצאה לאור, 2021.


== קישורים חיצוניים ==

 אתר האינטרנט הרשמי של ג'ון גרישם (באנגלית)
הספרים של ג'ון גרישם, באתר "סימניה"
"ג'ון גרישם נגד הממסד", שמעון פוגל, אתר האייל הקורא
 ג'ון גרישם, במסד הנתונים הקולנועיים IMDb (באנגלית)
אריק גלסנר, כשבגרישם היה חור, באתר ynet, 22 במרץ 2005
דורון קורן, השטן לובש גלימת חוק, באתר ynet, 23 ביולי 2007
סוכנויות הידיעות, ג'ון גרישם חי את החיים הטובים, באתר ynet, 8 באוקטובר 2007
ניקולס רו, הגרדיאן, לפנים משורת הדין: ריאיון עם ג'ון גרישם, באתר הארץ, 7 בדצמבר 2011
אבישי מתיה, בדרן עם אידיאלים: הסופר ג'ון גרישם חוגג 60, באתר מעריב השבוע, 10 בפברואר 2015
 גרישם משוחח עם צאת ספרו Ford County, בארכיון הסרטונים של Associated Press‏, 2009
ג'ון גרישם, באתר אנציקלופדיה בריטניקה (באנגלית) ג'ון גרישם, ברשת החברתית פייסבוק
 ג'ון גרישם, ברשת החברתית טוויטר
 ג'ון גרישם, ברשת החברתית אינסטגרם
 ג'ון גרישם, ברשת החברתית Goodreads


== הערות שוליים ==