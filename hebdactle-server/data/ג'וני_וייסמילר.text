ג'וני וייסמילר (באנגלית: Johnny Weissmüller‏; 2 ביוני 1904 - 20 בינואר 1984) היה שחיין ושחקן קולנוע אמריקאי. 
וייסמילר התפרסם בעיקר כשחקן שגילם  בסרטים את דמותו של "טרזן", אך הוא היה גם אלוף אולימפי בעל 5 מדליות זהב ושיאן עולם במשחה היוקרתי ביותר ל-100 מטר חופשי. השחיין הראשון ששחה משחה זה מתחת לדקה. מנצח המשחה בשתי אולימפיאדות רצופות (פריז 1924 ואמסטרדם 1928). נחשב לאחד מגדולי השחיינים בכל הזמנים.


== ביוגרפיה ==
נולד בשם יוהאן פטר וייסמילר בפריידורף, פרוור גרמני של העיר טימישוארה (טמשוואר) שהשתייכה אז לאוסטרו-הונגריה (כיום ברומניה). הוריו, פטר יוהאן וייסמילר ואליזבת (לבית קרש), שניהם  נוצרים קתולים, גרמנים-אתנים, בני קהילת השוואבים של באנאט (Banaterschwaben). הרישומים של כנסיית רוכוס הקדוש בפריידורף מראים שהוא הוטבל בגיל שלושה ימים בידי הוריו. לאחר כשנה הוטבל בכנסייה קתולית בווינדבר. בגיל שבעה חודשים היגר עם הוריו לארצות הברית. כיוון שסבל מגנחת הסימפונות (אסתמה), וכיוון שהטיפול המונע היחיד שהיה ידוע באותם ימים היה פיתוח הנשימה, המליצו הרופאים שיעסוק בשחייה. בתחילה הוא שחה עם אחיו בימת מישיגן ובגיל 17 החל להתחרות בבריכה. וייסמילר שלט שליטה ללא מצרים במשחים הקצרים בסגנון החופשי בארצות הברית ובעולם כולו. הוא פיתח את סגנון החתירה בו הזרועות מתרוממות גבוה מעל פני המים ואת הנשימה הצידית. הוא לא נוצח בשום משחה חופשי, לכל מרחק, בו נטל חלק בכל שנות הקריירה שלו, 1929-1921. לזכותו חמש מדליות זהב אולימפיות, 52 מדליות זהב באליפות ארצות הברית בשחייה ושבירה של 27 שיאי עולם. הוא החזיק בשיאי העולם בשחיה חופשית למרחקים 100 יארדים, 100 מטרים וחצי מייל. ב-9 ביולי 1922 שבר את שיאו העולמי של דיוק קהנמוקו במשחה 100 מטר חופשי, כאשר קבע זמן של 58.6 שניות. בכך היה לשחיין הראשון ששבר את מחסום הדקה במשחה הקלאסי.
הוא זכה באולימפיאדת פריז (1924) במדליות זהב במשחים ל-100 ו-400 מטר חופשי. בנוסף, זכה במדליית זהב במשחקים אלו יחד עם קבוצת השליחים האמריקאית במשחה 4x200 חופשי ובמדליית ארד יחד עם נבחרת הכדורמים האמריקאית. באולימפיאדת אמסטרדם (1928) זכה וייסמילר בשתי מדליות זהב במשחים ל-100 ו-400 מטר חופשי.
שיאו העולמי ב-100 יארד חופשי, אשר נקבע ב-1927, החזיק מעמד במשך 17 שנים. עדות ליכולתו של וייסמילר ניתן לראות בהשוואה הבאה: שיאו העולמי ב-100 מטר חופשי, 57.4 שניות, אשר נקבע ב-1924, היווה שיפור של שלוש שניות לשיאו של קהנמוקו שנקבע ארבע שנים לפני כן. אמנם שיאו של וייסמילר נשבר כבר בשנת 1934, ובשנים שלאחר מכן עוד שופר מספר פעמים, אך רק ב-1961, 37 שנים לאחר שיאו של וייסמילר, הצליחו לקזז שלוש שניות נוספות מן השיא העולמי.ג'וני וייסמילר נשכר לגלם בסרטים את דמותו של "טרזן", גיבור ספריו של אדגר רייס בורוז. הוא הופיע ב-12 מתוך סרטי סדרת טרזן ובתפקיד זה זכה לפרסום רב ברחבי העולם. בנוסף, הופיע ב-13 סרטים בסדרת Jungle Jim.
ב-1976 הופיע בפעם אחרונה בתפקיד קולנועי בסרט "Won Ton Ton, the Dog Who Saved Hollywood". ב-1977 לקה בשבץ מוחי.
ב-1979, הוא ואשתו עברו לאקפולקו מקסיקו. ב-1984, נפטר וייסמילר מבצקת בריאות בביתו באקפולקו.
לווייסמילר יש כוכב בשדרת הכוכבים של הוליווד.


== ראו גם ==

התפתחות שיא העולם במשחה ל-100 מטר חופשי
התפתחות שיא העולם במשחה ל-200 מטר חופשי
התפתחות שיא העולם במשחה ל-400 מטר חופשי
התפתחות שיא העולם במשחה ל-800 מטר חופשי


== קישורים חיצוניים ==

 אתר האינטרנט הרשמי של ג'וני וייסמילר
 ג'וני וייסמילר, במסד הנתונים הקולנועיים IMDb (באנגלית)
 ג'וני וייסמילר, באתר AllMovie (באנגלית)
 ג'וני וייסמילר, באתר Rotten Tomatoes (באנגלית)
 "ג'וני וייסמילר", במסד הנתונים הקולנועיים Kinopoisk.ru (ברוסית)
 ג'וני וייסמילר, באתר Discogs (באנגלית)
ג'וני וייסמילר, באתר אנציקלופדיה בריטניקה (באנגלית)
ג'וני וייסמילר, באתר הוועד האולימפי הבינלאומי
ג'וני וייסמילר, באתר olympedia.org
ג'וני וייסמילר, באתר "Find a Grave" (באנגלית)
עלילות טרזן בארץ הקודש, אלי אשד
אבינעם פורת, פלפס? ג'וני וייסמילר ראוי לתואר השחיין הטוב ביותר, באתר ynet, 5 ביוני 2020
 וייסמילר במשחה ראווה, אפריל 1937, ארכיון הסרטונים של AP


== הערות שוליים ==