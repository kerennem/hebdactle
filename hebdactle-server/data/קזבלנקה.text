קזבלנקה (מספרדית: Casablanca, "הבית הלבן"; בערבית: الدار البيضاء - אַד־דָאר אל־בַּיְצָ'אא, בברברית: ⴰⵏⴼⴰ) היא עיר על חופה האטלנטי של מרוקו. אוכלוסייתה מונה כ-4.4 מיליון נפש (2016), והיא העיר הגדולה ביותר במרוקו, והנמל העיקרי של המדינה. העיר נחשבת למרכז הכלכלי של מרוקו, בעוד שבירת המדינה ומושב הממשלה הוא ברבאט.


== היסטוריה ==
"אנפא" הוא שמו הילידי, הקדם-ערבי של כפר דייגים קטן שהיה הגרעין ההיסטורי של העיר הנוכחית, עד לשנת 1468 עת נשרפה ונהרסה. לאחר ששוקמה העיר, נהרסה שוב בשנת 1515 על ידי הפורטוגזים ותושביה עזבו אותה. רק בסוף המאה ה-18 חודש בה היישוב.  ב-1770 החל הסולטאן מוחמד בן עבדאללה, מן השושלת העלווית, לבנות, לבצר ולפתח אותה על מנת להגן עליה מפני כיבוש נוסף על ידי הפורטוגזים, שבאותו הזמן כבשו את העיר אל-ג'דידה. הוא נתן לה את השם "דאר-אל-בידא", שפירושו בערבית "הבית הלבן" על שם הבית הראשון שנבנה בעיר על ידי הפורטוגזים ובלט בצבעו הלבן. תרגומו הספרדי של השם הוא השגור בפי הציבור: קזבלנקה (בספרדית: "קאזה" פירושו בית, ו"בלנקה" פירושו לבן).
בסוף המאה ה-19 ותחילת המאה ה-20 היה חלקה הגדול של העיר בנוי בתי עץ. לאורך השנים פקדו אותה אוניות רבות ממערב אירופה. עם הזמן עברה העיר תהליך של מודרניזציה, ונבנו בה בתים רבים, חלקם בסגנון האר דקו. 
שני גורמים עיקריים הביאו לכך שקזבלנקה הפכה לעיר המרכזית של מרוקו:

המיקום הגאוגרפי - העיר נמצאת במרכז האזור המיושב של מרוקו
הנמל - הנמל הגדול ביותר במרוקו נמצא בקזבלנקה, במפרץ טבעי, מוגן מגלים ומרוחות


== כיום ==
קזבלנקה היא מרכז התחבורה הראשי של מרוקו. העיר מתפקדת כמרכז הכלכלה, התעשייה והמסחר של המדינה. רוב התיירים המגיעים למרוקו נוחתים בנמל התעופה שלה או עוגנים בנמל הים. ב-2005 עברו דרך נמל התעופה כ-4.4 מיליון נוסעים.
לאחר שהוקם הנמל בקזבלנקה, התפתחה העיר בנוסף כצומת דרכים ביבשה ובאוויר: מערך רכבות, תחנות רכבת ומסילות ברזל מודרני שמרכזו בקזבלנקה, נבנה בתחילת המאה העשרים ממוגדור בדרום ועד טנג'יר בצפון, כבישים נרחבים נסללו ממנה ואליה, הוקם בה נמל התעופה בינלאומי ועוד.
קזבלנקה כיום היא כרך מסחרי אדמיניסטרטיבי גדול מאוד. בנייניה החדשים מצטיינים באדריכלות מודרנית. בקזבלנקה אזורים ובהם שדרות נרחבות, בניינים וקניונים מודרניים, וצמתים בצורת כוכב - בדומה לצמתים בפריז. אזורים אלה הוקמו על ידי הצרפתים בתקופה שבה שלטו במרוקו. 
בשנת 1993 הוקם על החוף מסגד חסן השני, המסגד הגדול ביותר באפריקה והיקר ביותר בעולם. ב-2002 מדרום לחוף המסגד עברה הטיילת הארוכה על החוף (שאורכה כ-13 קילומטר והיא רצופה בתי מלון, בתי קפה ומסעדות) שדרוג והפכה לטיילת מודרנית כיאה לעיר גדולה.
יחד עם זאת, לצד מרכז העיר בעל הצביון הפריזאי ושכונות מגורים מפוארות לתושבי העיר העשירים, קיים בקזבלנקה חלק עתיק הנקרא "מדינה". ה"מדינה" היא עיר עתיקה מוקפת חומה, ובה סמטאות צרות, וכן יש בעיר פרברים ושכונות עוני, שם מתגוררים בעיקר מהגרים שעזבו את הכפרים והגיעו אל העיר בחיפוש אחר מקור פרנסה.


== הקהילה היהודית ==
 ערך מורחב – קהילת יהודי קזבלנקה
הקהילה היהודית בקזבלנקה, אשר בשנות הארבעים של המאה העשרים הפכה לגדולה ביותר מבין קהילות יהודי מרוקו והמגרב, השפיעה רבות על פיתוח המסחר בעיר. עד לשנת 1956 היו בה כ-100,000 יהודים שחלקם הגדול התגורר במלאח, הרובע היהודי העתיק. בקהילה היו שינויים תכופים כיאה לכרך הגדול הרצוף שינויי שיפור והתרחבות. בגלל תפקידה כבירה כלכלית ומסחרית, לאחר התבססות השלטון הצרפתי, הפכה העיר יעד להגירה מכל חבלי הארץ.
לצד הקהילה היהודית המקומית המגובשת שחיה בעיר החדשה ברבעים הבורגניים עם האוכלוסייה הנוצרית הצרפתית, העיר תיפקדה כ"שער-יציאה" לרבים מן העולים לארץ. אלה שהו בה תקופה קצרה בהמתנה לאוניות שהפליגו מהנמל המקומי למרסיי, שבדרום צרפת. רוב העולים היו מהקהילות המרכזיות של מרוקו, שישבו מזה דורות בערים פאס, מקנס, מרקש, רבאט-סאלה ועוד. חלק מן העולים הגיעו מדרום הארץ. יהודי המקום היגרו בחלקם לישראל ובחלקם למדינות המערב, בעיקר לצרפת, קנדה, ספרד וארצות הברית. כיום (2007) חיים בקזבלנקה כ-2,000 יהודים.


== ערים תאומות ==
ארצות הברית שיקגו, ארצות הברית (מ־1982)הרפובליקה העממית של סין שאנגחאי, הרפובליקה העממית של סין (מ־1986)צרפת בורדו, צרפת (מ־1988)גרמניה מינכן, גרמניה (מ־2001)
פולין סוסנוביץ, פולין (מ־2010)
אינדונזיה ג'קרטה, אינדונזיה
הונגריה בודפשט, הונגריה
מצרים אלכסנדריה, מצרים
גרמניה ממינגן, גרמניה
דרום קוריאה בוסאן, דרום קוריאה
הפיליפינים מקאטי, הפיליפינים
ערב הסעודית ג'דה, ערב הסעודית
טורקיה ארטווין, טורקיה


== תמונות מהעיר ==


== קישורים חיצוניים ==
  אתר האינטרנט הרשמי של קזבלנקה
ליאת קוזמא, "קזבלנקה, הרובע המיוחד", באתר הארץ, 24 בדצמבר 2014
 קזבלנקה, מקבץ תמונות משנת 1920
 קזבלנקה 1926
ארווין פלר‏, תמיד תהיה לנו קזבלנקה: העיר הכי תוססת ומודרנית במרוקו, באתר וואלה!‏, 13 בדצמבר 2017
אוסף יהדות קזבלנקה, מאוספי הארכיון המרכזי לתולדות העם היהודי.
קזבלנקה, באתר אנציקלופדיה בריטניקה (באנגלית)