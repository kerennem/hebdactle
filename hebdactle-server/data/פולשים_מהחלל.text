פולשים מהחלל (באנגלית: Space Invaders) הוא משחק ארקייד שציין את תחילת עידן משחקי הווידאו ואת תחילת תור הזהב של משחקי הארקייד.
עם צאתו לשוק בשנת 1978 הפך ללהיט בזכות עליונותו על משחקי מחשב קודמים, שהיו דלי גרפיקה ועם אפשרויות תוכן מועטים יותר. המשחק ריתק צעירים כזקנים אליו. נערכו תחרויות עולם לקביעת אלופי המשחק, ותוצאות השיא נכנסו לספר השיאים של גינס.


== תיאור המשחק ==
פולשים מגיעים ממעלה המסך ומטרת השחקן לעצור אותם באמצעות התותח יורה האש שלו, אותו ניתן להזיז ימינה ושמאלה. בו זמנית הפולשים יורקים פצצות שמאיימות להשמיד את התותח וככל שהמשחק נמשך הם נעשים קרובים יותר, מאיימים יותר ומהירים יותר ואפשרויות הפגיעה שלהם גדולות יותר.
לשחקן יש אפשרות להפגע פעמיים אך בפעם השלישית הוא מפסיד והמשחק מסתיים. אם הצליח להשמיד את כל הפולשים הוא זכה במשחק ו"הציל את האנושות" מפגיעתם הרעה.
מדי פעם עוברת חללית מעל הדמויות ופגיעה מוצלחת בה תורמת נקודות רבות למשחק.
בשלב מאוחר יצאה גרסה משופרת של המשחק כשהדמויות לא רק נעות בטור אלא גם "עפות" ובמסלול לא ליניארי.


== השפעות המשחק ==
בעקבות הפופולריות הרבה של המשחק יצאו גרסאות שונות שלו לפלטפורמות משחק שונות. עם השנים היה ניתן לשחק את המשחק או וריאציה שלו במחשבים האישיים, מכשירים חכמים וקונסולות משחקים. המשחק זכה להמשכים רבים, לא כולם בהפקת Taito המקורית, ואף לגרסאות אשר התבססו על עקרונותיו אך יצרו משחקים מעט שונים. לדוגמה, חברת קוקה-קולה שכרה את יצרנית משחקי המחשב אטארי כדי ליצור משחק בשם Pepsi Invaders ("פולשי הפפסי", על שם מתחרתה של קוקה-קולה) למען עובדיה, אשר שיחקו במשחק וירו בשם המתחרה במקום בצלמיות חייזרים.גרסאות ממשיכות לצאת גם בעשור הראשון של המאה ה-21, כגון פלישת התרנגולות (Chicken Invaders), אשר החליף את החייזרים בתרנגולות.
במשחק פלישת התרנגולות 4 גם הכינו פארודיה על המשחק כשהגיבור נשאב לתוך חור שחור ומגיע לגלקסיה של פולשים מהחלל, ב-10 שלבים שהוא שם הוא צריך להילחם בחייזרים שעשויים מקוביות.


== ראו גם ==
גלגה


== קישורים חיצוניים ==

  אתר האינטרנט הרשמי של פולשים מהחלל
פולשים מהחלל ברשת
פולשים מהחלל, באתר אנציקלופדיה בריטניקה (באנגלית)


== הערות שוליים ==