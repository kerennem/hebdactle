הדתות האברהמיות הן דתות מונותאיסטיות המדגישות ומזהות את מקורן עם אלוהי אברהם או שהמסורת הרוחנית שלהן מזוהה עמו. הדתות האברהמיות הן חטיבה אחת מתוך שלוש החטיבות הדתיות המרכזיות בתחום הדת ההשוואתית, יחד עם דתות דהרמיות ודתות מזרח אסיאתיות.
שלוש הדתות האברהמיות העיקריות, לפי סדר הופעתן, הן היהדות, הנצרות והאסלאם. נוסף על דתות אלו, ישנן עוד דתות אברהמיות רבות אחרות, קטנות יותר, כגון הדת הדרוזית והדת הבהאית (שהתפצלו מהאסלאם השיעי), הדת השומרונית  (שהתפצלה מהיהדות), עדי יהוה (שהתפצלו מהנצרות), הדת המנדעית, הראסטאפרי ועוד רבות אחרות. היהדות והשומרונות מתייחסות לעצמן כדתם של צאצאי יעקב, נכדו של אברהם. הנצרות החלה כפלג של היהדות במאה הראשונה לספירה (פלג הידוע כנצרות יהודית) והיא התפצלה לזרמים שונים. האסלאם נוסד על ידי מוחמד במאה השביעית לספירה בהתבסס על סיפורים ששמע מפי יהודים ונוצרים בסביבת מגוריו שהובילו אותו לכתוב את גרסתו לדבריהם בתור הקוראן.
קיים דמיון בין שלוש הדתות והן קשורות זו בזו מבחינה תאולוגית: שלושתן מונותאיסטיות (בלי לפגוע בהסתייגות הרעיונית הקיימת מ"מונותאיזם בנצרות" בשל פיצול האלוהות לאב, הבן ורוח הקודש), ולפי הגותן אלוהים הוא דמות נעלה ומקור חוקי המוסר. סיפר הקדושה בשלוש הדתות כולל דמויות רבות זהות כמו גם מוטיבים היסטוריים ומקומות, על אף שהם מוצגים לעיתים באופן ובמשמעות שונה.
נכון למאה ה-21, מספר המאמינים בדתות האברהמיות עומד על 3.8 מיליארד איש, והוא מוערך בכ-54% מאוכלוסיית העולם. 30 אחוזים נוספים מאמינים בדתות אחרות, ו-16% אינם מאמינים בדת כלשהי.


== קישורים חיצוניים ==

סדרת מאמרים על חובות המאמינים ביהדות, בנצרות ובאסלאם - בין אדם לחברו ובין אדם לאלוהיו, מאת פרופ' יעקב שביט, ד"ר דפנה מוסקוביץ וצאלח סואעד, באתר מט"ח
אסופת פרקי הספר "לחיות בארץ הקודש להכיר ולכבד: מעגלי הזמן בשלוש הדתות"


== הערות שוליים ==