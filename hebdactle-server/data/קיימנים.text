קיימנים (שם מדעי: Caimaninae) היא תת-משפחה של תנינאים ממשפחת האליגטוריים. כל מיני האליגטוריים החיים כיום הם מתת-משפחת הקיימנים, למעט המינים בסוג אליגטור.


== תיאור ==
הקיימנים נפוצים באמריקה המרכזית ובאמריקה הדרומית, ואזורי המחיה שלהם הם ביצות ונהרות. כמו זוחלים רבים אחרים, גופם מכוסה בקשקשים והם פעילים בעיקר בלילה. מידותיהם של הקיימנים קטנות יחסית לתנינאים אחרים: אורכם הממוצע הוא 2–2.5 מטרים (6.6–8.2 רגל) ומשקלם הממוצע של רוב המינים נע בין 6 ל-40 קילוגרם. המין קיימן שחור יוצא מן הכלל, וממדיו גדולים בהרבה: אורכו המרבי יכול להגיע למעל 5 מטרים (16 רגל) ומשקלו יכול לכ-1,100 קילוגרם. להבדיל, המין הקטן ביותר של קיימן הוא קיימן גמדי של קיווייה, שאורכו מגיע עד 1.5 מטרים (4.9 רגל) בלבד. פרט לשני מינים אלה, האורך הממוצע של הקיימנים הוא 2 עד 2.5 מטרים.
הקיימנים שונים מהאליגטורים במספר מאפיינים מרכזיים:

היעדר מחיצת עצם בין הנחיריים;
שריון הגחון בנוי מקשקשים גרמיים, המורכבים משני חלקים המחוברים בתפר;
שיניים ארוכות ודקות יותר.כעור המשמש לתעשייה, נחשב עורם של הקיימנים קשיח יותר וגמיש פחות משל תנינים אחרים, בעיקר בשל מבנה הקשקשים, ולכן הוא זול יותר.


== התנהגות ==
הקיימנים הם טורפים אוכלי בשר, וכמרבית התנינים הם ניזונים בעיקר מדגים. הם גם נוהגים לצוד חרקים, ציפורים, יונקים קטנים וזוחלים. בשל ממדיהם הגדולים יחסית (על אף שרובם קטנים יחסית לתנינאים) ואופיים הפראי, מעטים הם אויביהם הטבעיים. בעלי החיים הטורפים הגדולים היחידים שיכולים לטרוף קיימנים בוגרים הם היגואר ונחשי האנקונדה. עם זאת, האויב הגדול ביותר של הקיימנים הוא האדם, אשר צד אותם על מנת להשתמש בבשרם ובעורם.
נקבות הקיימנים בונות קן גדול בהן הן מטילות את ביציהן. הנקבות מטילות 10–50 ביצים בכל תטולה, והוולדות בוקעים תוך כ-6 שבועות.


== מיון ==
תת-משפחה קיימנים (Caimaninae)
סוג Centenariosuchus (נכחד)
סוג Culebrasuchus (נכחד)
סוג Eocaiman (נכחד)
סוג Globidentosuchus (נכחד)
סוג קיימן גמדי (Paleosuchus)
מין קיימן גמדי של קיווייה (Paleosuchus palpebrosus)
מין קיימן גמדי של שניידר (Paleosuchus trigonatus)
סוג פורוסזאורוס (Purussaurus; נכחד)
סוג מורסוכוס (Mourasuchus; נכחד)
סוג Necrosuchus (נכחד)
סוג Orthogenysuchus (נכחד)
סוג Tsoabichi (נכחד)
סוג קיימן (Caiman)
מין קיימן ז'קרה (Caiman yacare)
מין קיימן ממושקף (Caiman crocodilus)
מין Caiman lutescens (נכחד)
מין Caiman venezuelensis (נכחד)
מין קיימן רחב-חרטום (Caiman latirostris)
סוג ומין יחיד קיימן שחור (Melanosuchus niger)


== קישורים חיצוניים ==

קיימנים, באתר אנציקלופדיה בריטניקה (באנגלית)קיימנים, באתר NCBI (באנגלית)
קיימנים, באתר האנציקלופדיה של החיים (באנגלית)


== הערות שוליים ==