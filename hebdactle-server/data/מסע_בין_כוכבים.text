מסע בין כוכבים (באנגלית: Star Trek) הוא זיכיון מדיה אמריקני מסוגת המדע הבדיוני. שיצר ג'ין רודנברי. מסע בין כוכבים זכה בפרסי אמי, הוגו וסאטורן. הוא כולל כיום 12 סדרות טלוויזיה ו-13 סרטי קולנוע, העוסקים בצוות ספינת החלל "אנטרפרייז" (ובהמשך גם תחנת חלל עמוק 9, ספינת החלל וויאג'ר וספינת החלל דיסקברי) ותיאור הרפתקאותיהם שמתחילות במאה ה-22 ונמשכות עד המאה ה-32. סדרות ההמשך מתארות דמויות, תקופות, מקומות ואירועים נוספים מהיקום הבדיוני שהוצג בסדרה המקורית. ששת סרטי הקולנוע הראשונים כוללים את הצוות של הסדרה המקורית, בעוד ארבעת הבאים כוללים את צוות הדור הבא, והשלושה האחרונים מתארים מציאות חלופית לעלילות הצוות המקורי.
מאז יציאת הסדרה המקורית בשנת 1966 היא זכתה להצלחה עצומה בארצות הברית ובמדינות רבות אחרות בעולם ומלבד הסרטים וסדרות הטלוויזיה, כולל הזיכיון, הופקו מאות משחקי מחשב, בובות, ביגוד ואביזרים שונים, וכן סדרות ספרים, שגם הם מתארים את אותו יקום, אך לא מקובל להחשיב אותם כחלק מהקאנון המרכזי.


== רקע ==
ביקום של "מסע בין כוכבים" המין האנושי הצליח לפתח טיסות חלל מאוישות אשר מהירות יותר ממהירות האור, באמצעות טכנולוגיה המכונה "מנוע עיוות" (Warp Drive), לאחר מלחמה גרעינית ותקופה פוסט-אפוקליפטית אשר התרחשו במהלך המאה ה-21. לפי קו הזמן של עלילת הסדרה, טיסת "מנוע העיוות" הראשונה התרחשה ב-5 באפריל 2063. בהמשך, בני האנוש הקימו את "פדרציית הכוכבים המאוחדת" (United Federation of Planets) אשר מהווה איחוד עם תרבויות החייזרים שונות. כתוצאה מהמפגש עם הוולקנים, גזע חייזרי מתקדם, האנושות רוכשת טכנולוגיות מתקדמות ומצליחה עד למאה ה-23 להתגבר על רוב הבעיות עימן התמודדה בעבר. העלילה של "מסע בין כוכבים" עוסקת בעיקר בהרפתקאותיהם של בני האנוש והגזעים החייזריים אשר משרתים יחדיו בצי הפדרציה.
הסכסוכים והממדים הפוליטיים המוצגים בסדרה, הם לעיתים תכופות משלים למציאות התרבותית המודרנית - הסדרה המקורית עסקה בסוגיות מהותיות משנות השישים, כשם שלאחר מכן סדרות הבת של הסדרה שיקפו את הסוגיות הבוערות מהתקופות השונות בהם הופקו הסדרות השונות. הנושאים אשר תוארו בסדרה כוללים מלחמה ושלום, אוטוריטריזם, אימפריאליזם, מלחמת מעמדות, כלכלה, גזענות, זכויות האדם, סקסיזם, פמיניזם והתפקיד של הטכנולוגיה.


== סדרות הטלוויזיה ==
"מסע בין כוכבים" החלה את דרכה כסדרת טלוויזיה בשנת 1966 לאחר שהייתה בשלבי תכנון לפחות שש שנים לפני כן. אף על פי שהסדרה המקורית בוטלה לאחר העונה השלישית בשל רייטינג נמוך, היא שימשה כבסיס לסדרות הטלוויזיה הנוספות של "מסע בין כוכבים". בסך הכל נוצרו עד היום למעלה מ-800 פרקים ו-13 סרטי קולנוע בסדרה.


=== הסדרה המקורית (1966–1969) ===
 ערך מורחב – מסע בין כוכבים: הסדרה המקוריתמסע בין כוכבים עלתה לראשונה לשידור בארצות הברית ברשת NBC ב-8 בספטמבר 1966. עלילת הסדרה מתרחשת באמצע המאה ה־23 ומגוללת את הרפתקאותיהם של צוות ספינת החלל "אנטרפרייז", במסעותיהם לגילוי עולמות ותרבויות חדשים. צוות השחקנים כלל את:

צוות הספינה הוא רב־לאומי ומוצא חבריו מגוון: סקוטי (סקוט), יפני (סולו), אפריקאית (אוהורה) ורוסי (צ'כוב) ולמעשה בין-כוכבי, כאשר הקצין הראשון הוא וולקני (ספוק). המושג רב־לאומי משמש כאן לשם נוחות בלבד - לפי הסדרה, כדור הארץ במאה ה־23 אינו מחולק יותר למדינות שונות והוא חבר בפדרציית הכוכבים המאוחדת. בין הפרקים השונים כמעט שאין חוט עלילה מקשר ודי בהיכרות בסיסית כדי שיהיה ניתן לצפות בהם באופן עצמאי. דבר זה היה נכון גם לגבי חלק מסדרות ההמשך, אם כי לחלקן אפיון סדרתי. לאחר ביטולה של הסדרה היא עברה סינדיקציה, כלומר נמכרה לשידורים חוזרים בערוצי הטלוויזיה המקומיים. בעקבות ההצלחה המאוחרת התגבשה לסדרה קבוצת מעריצים אשר החלו לערוך כנסים מיוחדים לסדרה.


=== סדרת האנימציה (1973–1974) ===
 ערך מורחב – מסע בין כוכבים: סדרת האנימציה"מסע בין כוכבים: סדרת האנימציה" הופקה על ידי "אולפני פילמיישן" (Filmation) במשך שתי עונות בשנים 1973 עד 1974. מרביתו של צוות הסדרה המקורית, הן שחקנים והן כותבים, גויס להשתתף בסדרה המצוירת. האיחוד מחדש לא נמשך זמן רב מדי - עם תחילת העונה השנייה הסדרה בוטלה.


=== הדור הבא (1987–1994) ===
 ערך מורחב – מסע בין כוכבים: הדור הבא"מסע בין כוכבים: הדור הבא" מתרחשת כ-85 שנים לאחר עלילת הסדרה המקורית, וה"אנטרפרייז-D" היא ספינת הדגל החדשה של הצי ששמה ניתן לה על שם ספינת החלל המהוללת בפיקודו של קפטן קירק. תפקידה, כמו של קודמתה, לחקור עולמות חדשים ולהגיע למקומות שאף אחד אחר לא הגיע אליהם מעולם. צוות השחקנים כלל את:

את צוות האנטרפרייז מובילים קפטן ז'אן-לוק פיקארד והקצין הראשון ויליאם טי. רייקר. יחד עם דאטה האנדרואיד, וורף הקלינגוני ואחרים, הם נפגשים עם חייזרים, חלקם רבי עוצמה המשתעשעים בהם כמו "קיו" (Q, השחקן ג'ון דה-לאנסי). הם נכנסים להפרעות ומלכודות זמן, פוגשים (ונלחמים) בגזעים כדוגמת הקלינגונים, הפרנגים, הקרדאסים, הרומולאנים וקולקטיב "הבורג". הצוות גם כן משכינים את השלום, מפתחים את המדע, חוקרים את הלא נודע ועוד. הסדרה עלתה לשידור לראשונה ב-28 בספטמבר 1987 והופקה במשך שבע עונות עד ה-23 במאי 1994. שלא בדומה לסדרה המקורית אשר שודרה בערוץ יחיד בתחילה ונמכרה רק בהמשך לשידורים חוזרים בערוצי הטלוויזיה המקומיים, סדרה זו הופקה מראש לצורך שידור בכורה בערוצי הטלוויזיה המקומיים.


=== חלל עמוק 9 (1993–1999) ===
 ערך מורחב – מסע בין כוכבים: חלל עמוק 9"מסע בין כוכבים: חלל עמוק 9" עלתה לשידור לראשונה בארצות הברית בשנת 1993 ונמשכה אף היא שבע עונות, עד שנת 1999. שלא כמו הסדרות הקודמות, עלילת הסדרה התרחשה בתחנת חלל שהוקמה על ידי פדרציית הכוכבים המאוחדת יחד עם באג'ור, כוכב לכת ששוחרר מעול כיבושם של הקרדאסים. תחנת החלל נמצאת בקרבת חור תולעת שמוביל מ"רביע אלפא" בגלקסיה, עולם הבית של גזע הבאג'ורים ו"האזור המפורז" עם הקרדאסים, אל "רביע גמא". הדבר הביא ליחסי מסחר בין הגזעים השונים, חקר בין-גלקטי, כריתת בריתות ועוד. זמן ההתרחשות הוא בסמוך לזה של סדרת "מסע בין כוכבים: הדור הבא", והיו מספר קרוס-אוברים בין הסדרות השונות. הסדרה גם הרחיבה את יקום "מסע בין כוכבים" וכללה עלילות מורכבות יותר, כאשר מתרחשות כמה מלחמות - הגדולה שבהם עם גזע ה"דומיניון". בהמשך הוצגה ספינת החלל "דפיאנט".
הסדרה החלה כשעוד "מסע בין כוכבים: הדור הבא" הייתה בשידור, כך שמפיקי הסדרה ריק ברמן ומייקל פילר לא רצו שתהיינה שתי סדרות שעוסקות בספינת חלל. הסדרה מהווה תקדים ליקום "מסע בין כוכבים" בכך שהיא מגוללת עלילות שמתפרשות על פני עונות שלמות, בעוד הסדרות הקודמות ניסו לשמור על קו עלילה אחיד שמסתיים בכל פרק (ולכן ניתן היה לצפות בפרקים ללא כל סדר, דבר שלא הפריע להבנת העלילה הכוללת). ב"חלל עמוק 9" העלילה מתמשכת ולעיתים פרקים מסתיימים בקליף האנגר. פילר ציין, כי עובדה זו היא אחת האיכויות שבסדרה. הבדל נוסף מסדרות העבר, שהדמויות התפתחו עם התקדמות העלילה.


=== וויאג'ר (1995–2001) ===
 ערך מורחב – מסע בין כוכבים: וויאג'ר
"מסע בין כוכבים: וויאג'ר" הופקה במשך שבע עונות בין השנים 1995 עד 2001. הסדרה נוצרה על ידי המפיקים ריק ברמן ומייקל פילר והשיקה את ערוץ הרשת החדש UPN. פיתוח הסדרה החל עוד בשנת 1993, כאשר רמזים למחתרת ה"מאקי" הושתלו בסדרות "הדור הבא" ו"חלל עמוק 9". סדרה זו הייתה הראשונה שהציגה אנימציית CGI והפסיקה להשתמש במודלים של חלליות.
הסדרה מגוללת את עלילותיה של ספינת החלל "וויאג'ר" וצוותה, שרודפים אחר ספינת עריקים של מחתרת ה"מאקי", אבל תועים בחלל במרחק 75,000 שנות אור מביתם, רביע אלפא. את צוות הספינה מובילה קפטן קת'רין ג'יינווי (קייט מאלגרו), הפעם הראשונה בסדרת "מסע בין כוכבים" אשר התפקיד הראשי מבין צוות השחקנים הקבוע מגולם על ידי שחקנית אישה. לאחר שספינת החלל וויאג'ר עוברת דרך "שטחי ההפקר" ברודפה אחר ספינת ה"מאקי", היא וספינת העריקים מועברות ל"רביע דלתא" המרוחק והלא נודע של הגלקסיה על ידי ישות-על חוץ-גלקטית מסתורית. כתוצאה מכך, הרבה אנשי צוות נהרגים. וויאג'ר וספינת ה"מאקי" מותקפים בידי פיראטי חלל, ועריקי ה"מאקיז" נאלצים למצוא מחסה ב"וויאג'ר" ולאייש את צוותה. בניגוד ליתר הסדרות שהתמקדו במחקר יזום של הלא נודע, שבע עונות הסדרה מתמקדות בניסיון של צוות הספינה לחזור לביתם (מסע של כ-70 שנה במהירות מקסימלית, ללא תחנות תדלוק). וויאג'ר מתחילה במסעה הביתה חזרה לרביע אלפא ובדרך פוגשת ב"קיו", נלחמת בבורג, מנסה טכנולוגיות חדשות, מצליחה לייצר תקשורת עם הפדרציה, נתקלת במינים שונים של חייזרים לא ידועים ועוד.


=== אנטרפרייז (2001–2005) ===
 ערך מורחב – מסע בין כוכבים: אנטרפרייז
מסע בין כוכבים: אנטרפרייז נוצרה על ידי ריק ברמן ובראנון בראגה בין השנים 2001 עד 2005, והיא מהווה הקדמה לסדרות "מסע בין כוכבים" הקודמות לה. עלילת הסדרה מתרחשת במהלך אמצע המאה ה־22 (כמאה שנים לפני עלילת הסדרה המקורית), לפני הקמת הפדרציה ומציגה את עלילות הספינה אנטרפרייז, שהיא הספינה הראשונה שעוזבת את כדור הארץ במטרת גילוי ומחקר של הלא נודע. זו גם הספינה הראשונה המסוגלת לנוע במהירות של על-חלל 5. את צוות הספינה מוביל קפטן ג'ונתן ארצ'ר (סקוט באקולה).
ביטולה של הסדרה אנטרפרייז, לאחר ארבע עונות סיים 18 שנה של סדרות "מסע בין כוכבים" ששודרו ברציפות.


=== דיסקברי (2017–) ===
 ערך מורחב – מסע בין כוכבים: דיסקברימסע בין כוכבים: דיסקברי, שעלתה לשידור ב-CBS All Access ובנטפליקס בספטמבר 2017, היא הסדרה הראשונה ביקום של "מסע בין כוכבים" מאז שנת 2005. עלילת שתי עונותיה הראשונות מקדימה את הסדרה המקורית ב-10 שנים, ועונתה השלישית מתרחשת בעתיד הרחוק, 930 שנה לאחר אירועי העונה השנייה. הסדרה מספרת את סיפורה של מייקל ברנהאם, בתחילה הקצינה הראשונה על ספינת החלל "שנזו", ולאחר מכן חלק מצוות ספינת החלל "דיסקברי". זוהי הסדרה הראשונה מסדרות "מסע בין כוכבים" שלא מציגה את ה"קפטן" כדמות ראשית ושמציגה זוג גברים, דמות אנושית א-בינארית ודמות טרנסג'נדרית. החל מעונתה השלישית הפכה הסדרה לראשונה שמציגה את עתידה הרחוק של הפדרציה, כמעט אלף שנים לאחר עלילת הסדרות האחרות.


=== מסעות קצרים (2018-) ===
 ערך מורחב – מסע בין כוכבים: מסעות קצריםמסע בין כוכבים: מסעות קצרים החלה כסדרת בת של דיסקברי, במטרה לתת למעריצי הסדרה תכנים בתקופת הציפייה לעונה השנייה. העונה הראשונה סיפרה ארבעה סיפורים קצרים בפרקים שאורכם בין 15 ל-18 דקות, כשכל פרק מספר סיפור עצמאי שאינו קשור בהכרח לעלילת הסדרה האם (אם כי הפרקים נקשרו בדיעבד לעלילת הסדרה). מפיק העל של הזיכיון, אלכס קורצמן, מסר שפרקים עתידיים של הסדרה יקושרו גם לסדרות אחרות ואף לרעיונות כלליים ביקום.
עונתה השנייה של הסדרה כללה שלושה פרקים שעסקו בצוות האנטרפרייז בפיקודו של כריסטופר פייק, שני פרקי אנימציה שאחד מהם עסק בדמותה של מייקל ברנהאם והשני סקר את ההיסטוריה של האנטרפרייז המקורית מתחילת פיקודו של קירק ועד השמדתה ופרק אחד שהיווה פריקוול לסדרה פיקארד, והיה הראשון בסדרה שלא עסק במישרין או בעקיפין בדיסקברי.


=== פיקארד (2020-) ===
 ערך מורחב – מסע בין כוכבים: פיקארדמסע בין כוכבים: פיקארד ששידוריה החלו בתחילת 2020 מספרת על מסעותיו של אדמירל (מיל') ז'אן לוק פיקארד, לאחר שהתפטר מצי הכוכבים עקב אכזבתו מהאופן שבו טיפלה הפדרציה בסיוע לפליטים הרומולאנים בסמוך להשמדת כוכב הבית הרומולאני. פיקארד יוצא למסע להגנת האנדרואידים שהפכו בלתי חוקיים לאחר הפיגוע במספנות על מאדים.


=== סיפונים תחתונים (2020-) ===
 ערך מורחב – מסע בין כוכבים: סיפונים תחתוניםמסע בין כוכבים: סיפונים תחתונים היא סדרת אנימציה קומית ששידוריה החלו באוגוסט 2020. הסדרה מתמקדת בצוות הקצינים הזוטרים של ה-יו.אס.אס סריטוס, ספינה לא חשובה שעיקר משימתה הוא לבצע "מגע שני" מטעם הפדרציה לאחר שהספינות החשובות יותר סיימו את המגע הראשון עם תרבויות שגילו את הינע העיוות. בסדרה משולבות ביצי פסחא רבות, בעיקר מיקום מסע בין כוכבים, אך גם מזיכיונות אחרים.


=== פרודיג'י (2021-) ===
 ערך מורחב – מסע בין כוכבים: פרודיג'ימסע בין כוכבים: פרודיג'י היא סדרת אנימציה שנועדה לילדים ובני נוער, ומספרת את סיפורם של מספר בני נוער, רובם עבדים במכרות, שמוצאים חללית נטושה ובורחים משביים בעזרתה, תוך שהם לומדים על עצמם ועל ערכי הפדרציה בהרפתקאות השונות שהם עוברים. על הספינה מנחה אותם הולגרמת לומדה בדמותה של קפטן קתרין ג'יינוויי.


=== עולמות חדשים ומשונים (2022-) ===
 ערך מורחב – מסע בין כוכבים: עולמות חדשים ומשוניםמסע בין כוכבים: עולמות חדשים ומשונים היא הן פריקוול לסדרה המקורית והן ספינאוף לסדרה "דיסקברי". הסדרה מתמקדת בצוות ה"אנטרפרייז" המקורית (NCC-1701) בתקופה שאחרי עונתה השנייה של "דיסקברי" ולפני תקופת הסדרה המקורית, תקופה בה מפקדה של החללית היה קפטן כריסטופר פייק.
צוות שחקני העונה הראשונה:


== סרטי מסע בין כוכבים ==
אולפני פרמאונט הפיקו 13 סרטי "מסע בין כוכבים". ששת הסרטים הראשונים ממשיכים את ההרפתקאות של הסדרה המקורית, ארבעת הסרטים הבאים ממשיכים את הרפתקאותיהם של צוות הדור הבא, כאשר הסרט השביעי מגשר בין הצוות הישן לחדש. הסרטים ה-11 עד ה-13 מהווים פרק מקדים לעלילת הסדרה המקורית ועוסקים בחייהם המוקדמים של קפטן קירק, ספוק ויתר צוות האנטרפרייז במציאות חלופית שנוצרה עקב מסע בזמן ושבה מסלול חייהם של הגיבורים הראשיים שונה מהותית מבקו הזמן של הסדרה המקורית.


== פרויקטים שבוטלו ==


=== The God Thing ו-Planet of the Titans ===
הרעיון להפקת סרט קולנוע על בסיס הסדרה המקורית עלה לראשונה כבר במהלך הפקת העונה השנייה של הסדרה, אך לא הבשיל לכדי מימוש. בשנת 1975 ולאור הצלחת כנסי המעריצים, הכריזו אולפני פרמאונט על סרט קולנוע שיופק בהקדם. רודנברי הגיש תסריט בשם "The God Thing" לפיו מרבית הצוות המקורי קודם ועוסק היום בעבודות אדמיניסטרטיביות, סקוטי הפך לאלכוהוליסט וד"ר מקקוי התאכזב מבני אדם והפך וווטרינר. איום כלשהו, שלא פורט, מחזיר את הצוות למשימה משותפת נוספת. בתסריט נכללה אמירה מזלזלת של מאסטר וולקני לגבי האלים האנושיים שמכריחים את בני האדם לסגוד להם, תוך ציון העובדה שאלים כאלה הם בוודאי חסרי ביטחון. התסריט נפסל והסרט לא הופק.תסריט נוסף שהוגש על ידי רודנברי נקרא "Planet of the Titans" ועל פיו הפדרציה מתחרה עם הקלינגונים על עולם הבית של גזע נכחד בשם "הטיטאנים" שבו נמצאת טכנולוגיה חזקה ועתיקת יומין שנחשבה כנכחדת. התסרט אמור היה לכלול אלמנטים המזכירים את "מרכבות האלים" של אריך פון דניקן לפיו האנושות נוצרה בשל התערבות של חוצנים. גם סרט זה לא הופק בסופו של דבר. אלמנטים מהתסריט שימשו בסופו של דבר בפרק "The Chase" מהסדרה "הדור הבא".


=== Phase II ===
מסע בין כוכבים: התקופה השנייה (Star Trek: Phase II) הייתה סדרת טלוויזיה שהייתה אמורה לעלות לשידור בשנת 1978 כסדרת דגל של רשת הטלוויזיה של אולפני פארמאונט אך בוטלה לבסוף. 12 תסריטים לפרקים שונים נכתבו מבעוד מועד והאולפנים התכוננו להתחיל לצלם את הסדרה. הסדרה הייתה אמורה להחזיר את רוב הצוות המקורי של הסדרה המקורית למשימה שנייה בת חמש שנים, חוץ מלנרד נימוי (בתפקיד ספוק) אשר לא הסכים לחזור בשל מחלוקת לגבי מספר הפרקים בהם יופיע. כתוצאה מכך היוצרים שיבצו דמות של וולקן צעיר יותר בשם אקסון (Xon) כמחליף לספוק, על אף שהם קיוו כי ספוק יסכים להופיע בתפקידי אורח בסדרה. התפאורה לסדרה נבנתה וצילומי מבחן אף הוסרטו בסט עצמו. אף על פי כן, בעקבות הפופולריות לה זכה הסרט "מלחמת הכוכבים", אולפני פארמאונט החליטו לגנוז את סדרת הטלוויזיה ולהפיק סרט קולנוע באורך מלא במקום. התסריט של הפרק הראשון של הסדרה היווה את הבסיס לסרט "מסע בין כוכבים: הסרט" אשר יצא בשנת 1979, בעוד ששני תסריטים נוספים אשר נכתבו במקור לסדרה שימשו לבסוף כבסיס לפרקים בסדרה "מסע בין כוכבים: הדור הבא" בשל שביתת התסריטאים של שנת 1988.


=== Star Trek: Federation ===
לאחר ביטולה של הסדרה אנטרפרייז בשנת 2005, החלו בריאן סינגר ושותפים נוספים לפתח את מסע בין כוכבים: פדרציה (Star Trek: Federation), סדרה שמתרחשת בשנת 3000. על פי עלילת הסדרה הפדרציה שקעה במאות השנים שחלפו, לאחר שעולמות רבים עזבו אותה בגלל המיקוד שלה על האנושות על חשבון גזעים אחרים. צי הכוכבים מחזיק מעט ספינות שכולן מיושנות. אויב חדש בשם "המצליפים" ("The Scourge") משמיד שני עולמות פדרציה וספינה. הניצול היחיד הוא לוטננט קומנדר אלכסנדר קירק, אך רשויות הפדרציה אינן מאמינות לעדותו מה שמביא את וולקן, באג'ור ובטאזד לפרוש מהפדרציה המושחתת בגועל. הפרנגי הפכו לכוח משמעותי בגלקסיה, ומרוויחים הון על ידי הפצת הדת הבאג'ורנית והפיכת באג'ור לאתר עלייה לרגל. הוולקנים והרומולאנים מתאחדים מחדש, הקלינגונים והקרדאסים פונים לדרכים מיסטיות יותר ולוחמניות פחות. במטרה להשיב את הפדרציה ואת צי הכוכבים למטרותיו המקוריות, ללכת באומץ למחוזות אותם איש לא ביקר ולגלות דברים חדשים משיק אדמירל נלסקוט אנטרפרייז חדשה, ומטיל עליה משימה נוספת, לאתר את המצליפים. לאחר שהקפטן והקצין הראשון נהרגים, אלכסנדר קירק, שהיה הקצין השני של האנטרפרייז החדשה, מתמנה למפקדה.הסדרה לא הופקה, אמנם, אך אלמנטים ממנה נכנסו לסדרה "פיקארד" ולעונתה השלישית של "דיסקברי".


=== Star Trek: Final Frontier ===
בשנת 2006 עלה רעיון להפקת סדרת רשת מצוירת שתתרחש בשנת 2528. שמה המיועד של הסדרה היה מסע בין כוכבים: הגבול האחרון (Star Trek: Final Frontier). בסדרה זו הפדרציה והרומולואנים נלחמו עד שנת 2460, במלחמה שהחלה בגלל פיצוץ חלקיקי אומגה על ידי גורם בלתי ידוע. הפיצוץ גרם לפיצול בין שני חלקי הפדרציה, קרונוס, עולם הבית של הקלינגונים, נכבש על ידי הרומולאנים, אנדוריה נהרסה והוולקנים עזבו את הפדרציה לטובת איחוד עם הרומולאנים. תחת פיקודו של קפטן אלכסנדר צ'ייס, האנטרפרייז החדשה, ספינה שהשתתפה במלחמה עם הרומולאנים, יוצאת למשימה "לחפש חיים חדשים וציוויליזציות חדשות" ברוח הפדרציה הישנה. האנטרפרייז החדשה היא ספינה מדגם "ביסמרק" וכוללת מעבורות מסוג "שפירית" (Dragonfly) שמסוגלות לטוס גם בתוך ההפרעה שנוצרה מפיצוץ חלקיקי האומגה.גם מסדרה זו שלא הופקה ניתן למצוא אלמנטים בעונתה השלישית של "דיסקברי".


=== סרט בבימויו של נואה האולי ===
לקראת סוף שנת 2019 דווח כי הבמאי נואה האולי מונה לביים את הסרט הבא בזיכיון. בתחילה הועלו השערות לפיהן מדובר בסרט נוסף שיעסוק בציר זמן קלווין, אך לאחר זמן קצר הודיע הבמאי כי מדובר בתסריט מקורי שאינו מתבסס על עבודות קודמות שנעשו בזיכיון. זמן לא רב לאחר מכן הודיע האתר דדליין שאמה ווטס החליטה להשהות את כל הפרויקטים הקולנועיים המתוכננים בזיכיון. במקביל התברר שהתסריט המיועד סבב סביב וירוס קטלני שתוקף את תושבי הגלקסיה, מה שתרם ככל הנראה לביטול, עקב מגפת הקורונה שהשתוללה בעולם באותו הזמן. בראיון בשנת 2021 מסר המלחין ג'ף רוסו כי עבד עם האולי על התסריט ועל המוזיקה שתלווה את הסרט, וציין שמדובר היה בתסריט מקורי לחלוטין שאינו קשור לסדרות ולסרטים הקיימים, ונותן נקודת מבט שונה על היקום בו מתרחש הזיכיון. מאוחר יותר סיפר האולי עצמו על הביטול.


== השפעה תרבותית ==
 ערך מורחב – ההשפעה התרבותית של מסע בין כוכבים
הזיכיון של "מסע בין כוכבים" הוא תעשייה השווה מיליארדי דולרים, אשר נמצאת כיום בבעלות רשת הטלוויזיה CBS.


=== הרקע לסדרה ===
היוצר והתסריטאי של הסדרה ג'ין רודנברי מכר במקור את הסדרה ל-NBC כדרמת הרפתקאות קלאסית. רודנברי תיאר את הסדרה כ"שיירת עגלות אל הכוכבים" (Wagon Train to the Stars). באומרו כך הוא התייחס לסדרת המערבון "Wagon Train" (שיירת עגלות), שמתרחשת לאחר מלחמת האזרחים האמריקנית ומגוללת מסע משפחות ממיזורי אל קליפורניה, כאשר הפרקים שלה עסקו, בין היתר, בלבטים של הדמויות והתמודדותן עם בעיות שונות. רודנברי ביקש לעסוק בנושאים דומים, אך על רקע ספינת חלל. עדות לכך ניתנת בקריינות הפותחת כל פרק, שמציינת את החלל בתור הסְפַר החדש, ובכך מתייחסת בעקיפין לסְפַר הישן בארצות הברית (המערב הפרוע).

"החלל - הסְפָר האחרון. אלו הם מסעותיה של ספינת החלל אנטרפרייז. משימתה בת חמש השנים: לחקור עולמות חדשים מוזרים, לחפש חיים חדשים ותרבויות חדשות. לצעוד באומץ היכן שאף אדם עוד לא דרך..."

אף על פי שהסדרה מתרחשת על גבי חללית בדיונית, רודנברי רצה להציג עלילה מתוחכמת אשר תשתמש בתפאורה העתידית הבדיונית כמשל לבעיות הנוכחיות בכדור הארץ ותנסה לספק פתרונות לסוגיות מסובכות באמצעות הומניזם ואופטימיות. משפט הפתיחה המפורסם "באופן נועז להגיע לאן שאף איש לא הגיע קודם לכן" נלקח כמעט מילה במילה מספרון של הבית הלבן אשר עסק בחקר החלל אשר הופק לאחר טיסת הבכורה של הספוטניק בשנת 1957‏.רודנברי התכוון במפורש שהתוכנית תהיה בעלת אג'נדה פוליטית. כדור הארץ אמנם מוצג בסדרה כמקום נטול עוני ומלחמות, שמדינות נפרדות ממשיכות להתקיים בו באופן רשמי בלבד, אך ניתן למצוא דמיון בין החייזרים השונים לבין הלאומים המוכרים לנו בעולם האמיתי. תורמת לכך ההתייחסות התכופה אליהם כאל גזעים (Races), במקום כאל מינים (Species). רודנברי בחר בצוות שחקנים מרקעים אתנים שונים - אשה אפרו אמריקנית, סקוטי, יפני, והחל מהעונה השנייה גם רוסי. הסדרה הציגה גם את הנשיקה הבין-גזעית הראשונה בטלוויזיה האמריקאית (בין קירק לאוהורה, בפרק "ילדיו החורגים של אפלטון"). כמו כן, היא הציגה חזון של הכיוון אליו האנושות תגיע אם רק תלמד מלקחי העבר, בעיקר אם רק תבחר לשים קץ לאלימות. דוגמה קיצונית לכך היא גזע הוולקנים אשר היו בעלי עבר אלים במיוחד אבל למדו לשלוט ביצרים שלהם.


=== דמויות ראשיות ===
הדמויות הראשיות בסדרה המקורית היו מוקצנות וסטריאוטיפיות אך עדיין בעלות נפח. ממשיכותיהן בסדרות ההמשך עודנו ועוגלו במידה רבה.
קפטן קירק - ג'יימס טיבריוס קירק הוא דמות שמייצגת את המיטב שבמין האנושי אליבא דרודנברי: הוא יצירתי, נועז, ואימפולסיבי, אבל גם רגשן ומתורבת. כל זאת מעבר לתכונות הנדרשות ממנו כמנהיג ללא חת - טקטיקן בחסד, קר רוח, בעל תושייה ומגלה יכולת מרשימה בקרב פנים מול פנים. דמותו נראית מושפעת מהדמויות הגבריות בספריו של רוברט היינליין משנות ה-60.
ספוק - קצין המדע הוא דמות המהווה ניגוד לדמותו של הקפטן. הוא בן תערובת לאב וולקני ואם אנושית, אך גדל וחונך בוולקן כוולקני, ועל כן הוא משתדל להדחיק לחלוטין את רגשותיו ולפעול על פי הגיון קר. הוא בעל יכולות קוגניטיביות גבוהות במיוחד ובר סמכא מדעי. המתח והחברות בין הקפטן החם והקצין הראשון הקר הם מוטיב ראשי לאורך הסדרה והסרטים. מלחמתו של ספוק ברגשותיו האנושיים המודחקים גם היא מוטיב חוזר.
הריסון של הדמות ולשון ההמעטה שלה סיפקה מחוות ייחודיות כגון הרמת גבה אחת בתגובה לאירועים יוצאי דופן, ושימוש בתארים "מעניין" ו"מרתק" לתופעות מאיימות ומסוכנות במיוחד.
דוקטור לאונרד מק'קוי - הצלע השלישית במשולש היא של רופא הספינה שניחן בפטאליזם, הומור יבש, חשדנות ובעיקר הגיון בריא שחסר לשתי הדמויות הראשיות, ומשמש לעיתים כ"מבוגר האחראי". מתחת למעטפת קרירה ועוקצנית, הדוקטור מאמין ברגשות על פני הגיון קר ומעביר ביקורת רבה על הקצין ספוק. בסדרות ההמשך תכונות אלו ממוזגות ברובן אל דמות הקפטן ועל כן דמות רופא הספינה מאבדת ממרכזיותה.


=== הקלינגונים ===
 ערך מורחב – קלינגוניםהסדרה המקורית שודרה בימים של המלחמה הקרה, כשהפחד מהקומוניזם היה בשיאו. במערכות ההקבלות הזו עומדים בראש ובראשונה הקלינגונים כבבואה לרוסים וליפנים. הקלינגונים מוצגים כשוחרי-מלחמה חובבי שתייה, ולכן אין פלא שיש אפילו מי שיחדדו וידברו על קוזאקים. "הדור הבא" שודרה מיד לאחר תום המלחמה הקרה ובהתאם לכך הופשרו גם יחסי הפדרציה עם הקלינגונים: עדיין מדובר בשני גופים שונים, אך כאלו המשתפים פעולה במידת הצורך (סרט הקולנוע "מסע בין כוכבים: הארץ הלא נודעת" מתאר את הרקע להסכם השלום ביניהם). יתר על כן, סרגיי והלנה רוז'נקו, הוריו המאמצים של וורף, קלינגוני המשרת בצי הכוכבים, הם ממוצא רוסי.


=== הרומולאנים ===
 ערך מורחב – רומולאניםרבים מהמונחים בהם נעשה שימוש ביחס לרומולאנים, האויב השני העיקרי בסדרה המקורית, נגזרים מהמיתולוגיה הרומית ושיטת הממשל הרומית: רומולוס ורמוס הם שני האחים שייסדו את העיר רומא; הפרוקונסול והפראיטור היו פקידי ממשל בתקופת הרפובליקה הרומית, והסנאט הרומי היה הגוף השלטוני שלה.
הרומולנים, בניגוד לקלינגונים, אינם מייחסים חשיבות רבה לכבוד. בדומה לוולקנים, איתם הם חולקים מוצא משותף, הם פחות רגשניים, אם כי גם הם יודעים להיות חסרי-רחמים, במידת הצורך.


=== הוולקנים ===
 ערך מורחב – וולקניםלפי אותו קו, הוולקנים, גזע שכלתני, מדחיק רגשות ובעל שורשים משותפים עם הרומולנים, מקבילים ליוונים וליפנים בין היתר בצורת משטרם ובמנהגיהם. כוכב הלכת וולקן נקרא על שמו של הפייסטוס, אל הנפחות והאש במיתולוגיה היוונית. באשר להקבלה ליפנים, ניתן למשל לייחס לצביטת הצוואר הוולקנית, פעולה המכניעה אדם ללא כל מאמץ, כסוג של אמנות לחימה[דרוש מקור].


=== השפעות ===
לאורך השנים סדרת הטלוויזיה המקורית וסדרות הבת שלה צברו פופולריות רבה ברשתות הטלוויזיה האמריקאיות וברשתות הטלוויזיה השונות ברחבי העולם. ההשפעה התרבותית של התוכנית גדולה בהרבה מהרווחיות שלה ומאריכות הימים שלה - כנסי מעריצים של הסדרה נהפכו לפופולריים אף על פי שכיום, לעיתים קרובות, מאחדים אותם עם כנסים של ז'אנרים וסדרות אחרות. המעריצים של הסדרה טבעו את המונח "טרקי" (Trekkie) כדי לתאר את עצמם.
הזיכיון של "מסע בין כוכבים" השפיע על העיצובים של טכנולוגיות רבות הקיימות כיום כגון מחשב לוח, מחשב כף יד, טלפון סלולרי וה-MRI‏. הוא גם הפנה את תשומת לבו של הציבור הרחב למושג הטלפורטציה.בשנת 1976 בעקבות קמפיין במהלכו מעריצי הסדרה שלחו מכתבי בקשה רבים לנאס"א, החליטה סוכנות החלל לקרוא למעבורת החלל שלה "אנטרפרייז" על שם הספינה הבדיונית.לאורך השנים הופקו פרודיות רבות המבוססות על התוכנית שחלקן זכו לפופולריות רבה, ביניהם הסדרה המצוירת "Stone Trek" והסרט גלקסי קווסט (1999).


== פרסים נבחרים ==
בסך הכל, זכה זיכיון "מסע בין כוכבים" ב-33 פרסי אמי, 21 פרסי סאטורן ושלושה פרסי הוגו, נוסף לשלל מועמדויות נוספות. בין יתר המועמדויות הבולטות נמנים גם אמי לשחקן המשנה לנרד נימוי עבור השתתפותו ב"מסע בין כוכבים: הסדרה המקורית" במשך שנתיים רצופות, אמי בקטגוריות סדרת הדרמה הטובה ביותר, עיצוב אמנותי, צילום אמנותי, תלבושות, איפור, עריכת סאונד ועריכה עבור "הדור הבא", "חלל עמוק 9", "וויאג'ר" ו"אנטרפרייז", חמש מועמדויות רצופות לפרס סאטורן ל"חלל עמוק 9" עבור סדרת הדרמה הטובה ביותר (שנים 1996–2000), שלוש מועמדויות לסאטורן על סדרת הדרמה הטובה ביותר ל"וויאג'ר" (שנים 1998, 1999 ו-2001) וארבע מועמדויות רצופות ל"אנטרפרייז" על סדרת הדרמה הטובה ביותר (שנים 2002–2005).
סרט הקולנוע הראשון זכה בשלוש מועמדויות לפרס אוסקר וכן בפרס גלובוס הזהב לפסקול, "השיבה הביתה" היה מועמד לארבעה פרסי אוסקר, "הארץ הלא נודעת" היה מועמד לשני פרסי אוסקר, "המפגש" היה מועמד לאוסקר על האיפור, ו"סטארטרק" היה מועמד לארבעה אוסקרים מתוכם זכה באחד על ההישגים באיפור, לפרס גילדת שחקני המסך על אנסמבל פעלולנים ולשתי מועמדויות לפרס באפט"א בקטגוריות הסאונד והאפקטים המיוחדים. כל סרטי הקולנוע פרט לראשון, ל"גבול האחרון" ול"נמסיס" זכו במועמדויות לפרס הוגו עבור ההופעה הדרמטית הטובה ביותר. דאג ג'ונס, מישל יאו, ג'ייסון אייזקס, וילסון קרוז ואית'ן פק היו כולם מועמדים לפרסי סאטורן כשחקנים על תפקידיהם בסדרה מסע בין כוכבים: דיסקברי.


=== טלוויזיה ===


=== קולנוע ===


== הסטטוס הנוכחי ועתיד הזיכיון ==


=== הפיצול ===
בשנת 2005 החליט סאמנר רדסטון יושב ראש החברה האם, על פיצול ויאקום המקורית לשתי חברות בת, ויאקום בגלגולה החדש מחד, ו-CBS מאידך. במסגרת החלוקה עברו כל הזכויות על סדרות הטלוויזיה של הזיכיון, כמו גם זכויות המסחור שלו, לחברת CBS בעוד שהזכויות על סרטי הקולנוע הקיימים נשארו בידי ויאקום החדשה וחברת ההפקות פרמאונט שבבעלותה. במסגרת הסכם שערכו החברות הוסכם כי פרמאונט תוכל להפיק סרטים חדשים בזיכיון, ובלבד שיהיו שונים באופן מהותי (25% לפי הערכות שונות) מההפקות המקוריות.


=== בקולנוע ===
לאחר שהסדרה "מסע בין כוכבים: אנטרפרייז" בוטלה ב-2005 לראשונה מאז 1987 לא הייתה הפקה פעילה של סרט או סדרה מהזכיון, וצירוף כישלונם של האחרונים בסרטי המותג בקופות הקולנוע - המשך עתידו של המותג הוטל בספק. מצב זה נשאר על כנו במשך זמן רב, עד ליציאת הסרט ה-11 בסדרה ב-2009, אשר זכה להצלחה רבה, ושימש גם כ"אתחול" לזיכיון, שכן עלילתו התמקדה בתחילת דרכם המשותפת של קירק, ספוק ושאר חברי הצוות המקורי (לראשונה - עם צוות שחקנים חדש, בתפקיד הדמויות של הסדרה המקורית). בעת הפקת הסרט סטארטרק: אל האינסוף, כריס פיין וזאכרי קווינטו חתמו על חוזה לגילום דמויותיהם גם בסרט רביעי בסדרה. וביולי 2016 המפיק ג'יי. ג'יי אברהמס אישר כי כריס המסוורת' יגלם את דמותו של ג'ורג' קירק, אביו של קפטן קירק. תפקיד שכבר גילם בסצנת הפתיחה של הסרט משנת 2009.
מאוחר יותר באותו החודש אולפני פרמאונט אישרו את הדיווח והצהירו גם כי מרבית שחקני הצוות ישובו להפקת הסרט הרביעי בסדרה, עם אברהמס ולינדסי וובר כמפיקים וג'יי.די. פיין ופטריק מק'יי כתסריטאים.בתחילת שנת 2019 נודע כי הסרט הרביעי בסדרה בוטל, הן לאור הרווחים הנמוכים של הסרט השלישי והן לאור סירובם של כריס המסוורת' וכריס פיין לקיצוץ בשכרם.סרט קולנוע נוסף בבימויו של קוונטין טרנטינו נמצא בפיתוח ראשוני, כשבתחילת חודש מאי עדכן הבמאי כי התסריט מוכן והוגש. לא נמסרו פרטים לגבי הסרט והאם הוא קשור לסרטי הקולנוע של יקום קלווין, עם זאת, נמסר כי אם יופק יהיה זה הסרט הראשון בזיכיון שיקבל סיווג R לצפיית מבוגרים בלבד. בנוסף לסרט המתוכנן של טרנטינו, הודיעו האולפנים כי נואה האולי קיבל את המושכות במטרה ליצור סרט נוסף בזיכיון, כזה שלא ימשיך בהכרח את סרטי יקום קלווין אלא יאתחל מחדש את הזיכיון.


=== בטלוויזיה ===
ב-2017, כ-12 שנים מאז ביטולה של אנטרפרייז, עלתה לאוויר סדרת טלוויזיה חדשה — "מסע בין כוכבים: דיסקברי" בכיכובם של סוניקווה מרטין-גרין, מישל יאו וג'ייסון אייזקס. ב-2019 החלה העונה השנייה של הסדרה, שחודשה גם לעונה שלישית.
במקביל לריצת הסדרה "דיסקברי" מפתח אלכס קורצמן שמונה על ידי CBS לנהל את הזיכיון, מספר סדרות נוספות.
ב-2018 אישר סיר פטריק סטיוארט שחתם על חוזה לפיו יחזור לגלם את דמותו של קפטן ז'אן לוק פיקארד בסדרה שתספר על חייו של פיקארד עשרים שנה לאחר אירועי הסרט "נמסיס". עונתה הראשונה של הסדרה שודרה בתחילת שנת 2020.
בנוסף דיווח קורצמן כי הוא מפתח שתי סדרות אנימציה ביקום של "מסע בין כוכבים". האחת סדרת אנימציה לילדים שתשודר בערוץ ניקלודיאון ותפנה לקהל צעיר יותר במטרה להגדיל את מספר הצעירים הצופים בסדרות הזיכיון, והשנייה סדרת אנימציה למבוגרים בשם "סיפונים תחתונים". סיפונים תחתונים החלה את שידוריה באוגוסט 2020.
סדרה נוספת שנמצאת בפיתוח תספר על מדור 31, והדמות המובילה בה תהיה הקיסרית פיליפה ג'ורג'יו מיקום המראה. נוסף על כך נמצאת בפיתוח סדרה על אקדמיית צי הכוכבים.
בעקבות הצלחת דמויותיהם של קפטן כריסטופר פייק, מספר אחת וספוק ועצומת מעריצים הקוראת לסדרת בת בכיכובם, מסר קורצמן כי הנושא נמצא בבדיקה וכי ישמח להפיק סדרה כזו. גם אנסון מאונט ואית'ן פק, שגילמו את פייק וספוק בהתאמה, הביעו עניין בסדרה כזו. ביוני 2019 נודע כי באחד מששת פרקי העונה השנייה של "מסע בין כוכבים: מסעות קצרים" ישתתפו פק בתפקיד ספוק ורבקה רומיין בתפקיד מספר אחת אותו גילמה בעונה השנייה של דיסקברי. לפי קורצמן "מסעות קצרים" משמשת עבור ההפקה כסוג של "שדה ניסויים" שבו נבדקות תגובותיהם של הצופים לרעיונות שונים, כך שייתכן שמטרת הפרק תהיה לבחון האם תגובת הצופים לפרק בכיכובם של צוות האנטרפרייז ללא צוות דיסקברי, במטרה לבחון הפקת סדרה עתידית. בדצמבר 2019, במהלך כנס מעריצים, דיווח רוד רודנברי, בנו של יוצר הסדרה ואחד מצוות ההפקה של הסדרות השונות, כי החלה עבודה ראשונית על סדרה בכיכובו של פייק וב-15 במאי 2020 התקבל אישור רשמי על תחילת הפקת הסדרה שתיקרא "מסע בין כוכבים: עולמות חדשים ומשונים".
בחודש יוני 2019 התראיין קורצמן לאתר Deadline ומסר עדכון לגבי עתיד המותג בטלוויזיה. בראיון ציין שלכל אחת מהסדרות המתוכננות עתיד להיות מראה אחר, טון אחר וסגנון אחר. עוד מסר קורצמן שתהליך כתיבת העונה השלישית של דיסקברי מתקדם באופן משמעותי, שצילומי הסדרה פיקארד לקראת סיום, שתהליך הכתיבה של הסדרה "מדור 31" נמצא בשלבי פירוק הסיפור למרכיביו וכי ההפקה תתחיל לאחר העונה השלישית של דיסקברי וכן מסר כי הסדרה "סיפונים תחתונים" מתקדמת וכי הסדרה בניקולדיאון מיועדת לילדים מתחת לגיל 9, וכי ייעשה בה שימוש באנימציית מחשב מתקדמת במיוחד. כמו כן מסר שעדיין אין החלטות לגבי סדרת המשך בכיכובם של צוות האנטרפרייז שהופיעו בדיסקברי, אך ההפקה מעוניינת לשלב את הצוות בתוכניות העתידיות שלהם. בנוסף מסר כי מתכוננים שישה פרקים נוספים של "מסעות קצרים", וכי חלקם יהיו פרקי אנימציה שכל אחד מהם יופק בסגנון אנימציה שונה.


=== תחומים נוספים ===
ב-6 במאי 2019 הכריזה CBS כי היא מקימה חטיבה חדשה שתוקדש להרחבת הזיכיון מעבר לטלוויזיה ושירותי הזרמת התוכן. בראש החטיבה תעמוד ורוניקה הארט, ששימשה עד למינוי כמנהלת האולפנים, ותוארה החדש יהיה סגנית נשיא לניהול גלובלי של זיכיון "מסע בין כוכבים". במסגרת תפקידה תהיה החטיבה אחראית על הגדלת הקהל הגלובלי של הזיכיון, הפקת תכנים עצמאיים כגון פודקאסטים ואירועי מעריצים חיים, פיתוח מוצרים כגון משחקי מחשב וכן הלאה.בראיון בחודש מאי 2022, עדכן אלכס קורצמן כי צוותו עובד על הפקות נוספות, מלבד סדרות טלוויזיה וסרטי קולנוע, כגון פודקאסטים ומשחקי מחשב.


=== לאחר האיחוד מחדש ===
באוגוסט 2019, אחרי מספר שנים של דיונים בדחיפת שרי רדסטון, בתו של סאמנר ובעלת השליטה בחברה האם, הודיעו ויאקום ו-CBS על איחוד מחדש. החברה החדשה שנקראת ViacomCBS היא בעלת השליטה במכלול הזכויות בזיכיון, ובכוונתה לפעול ולהרחיב אותו על מנת ליצור זיכיון משולב של סרטי קולנוע וסדרות טלוויזיה בדומה ל"מארוול", "DC" ו"מלחמת הכוכבים".[דרוש מקור]ביוני 2020 מונתה אמה ווטס לנשיאת חטיבת הסרטים של פראמאונט. עם כניסתה לתפקיד החליטה ווטס להקפיא את כל הפרויקטים הקולנועיים המתוכננים עבור הזיכיון, במטרה להחליט כיצד לארגן מחדש את הזיכיון הקולנועי לקראת השקה מחודשת באופן שיתאים לחזון של החברה החדשה, ובהתחשב בסדרות הטלוויזיה שיוצאות במקביל לאור החלטתה זו נעצרו הפרויקטים של נואה האולי ושל קוונטין טרנטינו.
בחודש אוגוסט 2020, במהלך מגפת הקורונה, התראיין אלכס קורצמן וסיפר שבמהלך המגפה עבדו צוותי הכתיבה באמצעות שיחות וידאו על כתיבת התסריטים המפורטים למספר סדרו עתידיות בזיכיון. בין השאר הסתיימה כתיבת התסריטים לעונה השנייה של "פיקארד", לעונה הרביעית של "דיסקברי", לעונות הראשונות של "מדור 31" ו"עולמות חדשים ומשונים" שהפקתן צפויה להתחיל במהלך 2021.

בחודש ספטמבר 2020 הכריזה ViacomCBS ששירות הסטרימינג שלה, עבורו הופקו כל סדרות הזיכיון החדשות, עומד להפוך לשירות בינלאומי ובמסגרת זו לעבור מיתוג מחדש על מנת לפנות לקהל הבינלאומי. השם החדש שהוכרז לשירות הוא פרמאונט+ (Paramount+), שם שמתייחס לחברת ההפקה פרמאונט, גם היא בבעלות ViacomCBS. השם נבחר לאחר שנמצא שהמותג "פרמאונט" מוכר בעולם יותר מהמותגים CBS ו-ויאקום. השינוי ייצא לפועל במהלך 2021.
בראיון שנערך בחודש אוקטובר 2020 במהלך מגפת הקורונה הסביר קורצמן שלאור הקשיים בהפקת הסדרות במהלך המגפה, כמו גם העלייה הנלווית בעלויות ההפקה לאור אמצעי הזהירות הנדרשים, יקוצרו העונות ל-10 פרקים (במקום 13 שהיו נהוגים עד אז). בנוסף ציין ש"דיסקברי" מתוכננת לעוד שנים קדימה, וכי החוזה המקורי בין חברת ההפקה שלו לבין CBS שהיה בתוקף לחמש שנים, הוארך לאחר שלאחרונה התבקש על ידי רשת CBS לתכנן מסלול הפקות לזיכיון עד לשנת 2027, כלומר עשר שנים מהעלייה מחדש לטלוויזיה. בפברואר 2021 מסרו קורצמן וג'ולי מקנמרה שהסדרות ייצאו למסכי הטלוויזיה בהדרגה, וכי לא סביר שישודרו יותר מחמש סדרות טרק במקביל.בשנת 2021 דיווח לראשונה האתר Deadline שחברת ההפקה פרמאונט נתנה אור ירוק להפקת סרט חדש בזיכיון, וזאת לראשונה מאז הסרט "סטארטרק: אל האינסוף" שיצא לאקרנים ב-2016. הסרט ייצא לאקרנים ב-9 ביוני 2023.עוד באותה שנה התפרסם ראיון של קורצמן לניו יורק טיימס, בו צוינו מספר פרויקטים טלוויזיוניים עתידיים, בין השאר אושר כי הסדרה "מדור 31" נכנסת לשלבי הפקה ראשוניים, וכי הסדרה "אקדמיית צי הכוכבים" אף היא עדיין בתוכניות. קורצמן חידש וסיפר על סדרה קומית בכיכובו של וורף, שהוצעה לו וכי הוא חושב שעדיין לא בשלו התנאים להפקתה, אך הוא מעריך שבשנים הקרובות ישתנה המצב.


== ראו גם ==
ציר הזמן של מסע בין כוכבים
סוגיות מוסריות במסע בין כוכבים
רשימת ספרי הזיכיון (באנגלית)
רשימת קומיקס הזיכיון (באנגלית)
מגזין סטאר טרק (באנגלית)


== לקריאה נוספת ==

אורג, אלעד, "הומניזם במאה ה-24: 'מסע בין כוכבים' ומשפט", משפט וספר (עמ' 223–292), ירושלים: לשכת עורכי הדין, 2007


== קישורים חיצוניים ==

 אתר האינטרנט הרשמי של מסע בין כוכבים (באנגלית) מסע בין כוכבים, ברשת החברתית פייסבוק
 מסע בין כוכבים, ברשת החברתית טוויטר
 מסע בין כוכבים, ברשת החברתית אינסטגרם
 מסע בין כוכבים, סרטונים בערוץ היוטיוב
Memory Alpha (ויקי)
מסע בין כוכבים (אנגלית) - האתר הרשמי.
סטארבייס 972 - האתר הישראלי העוסק ב"מסע בין כוכבים".
אלי אשד, המוסריות של ישויות עליונות במסע בין כוכבים
אלי אשד, מסע בין כוכבים: הסדרה ששינתה את פני העולם המודרני
אלי אשד, מהארון אל החלל החיצון: יחסים חד מיניים במסע בין כוכבים
הספרייה הטכנית של מכון דייסטרום (אנגלית) - אתר מעריצים עם מידע רב על הסדרות בכלל, ועל כל ספינה שעלתה על מסכי הטלוויזיה בפרט.
אוריאל בריזון, "מסע בין כוכבים" והאתוס האמריקני
אלי אשד, Holodeck is bad for your life ? virtual reality in the Star - Trek series, בלוג באתר "רשימות", 24.4.2009
אלי אשד, מציאות זה טוב, הולודק זה רע: מציאות וירטואלית ב"מסע בין כוכבים", בלוג באתר "רשימות", 24.4.2009
אלי אשד, והייתם כאלוהים: אמונות ודתות ב"מסע בין כוכבים", בלוג באתר "רשימות", 9.5.2009
נעה מנהיים, מסע בין כוכבים: סדרה שהקדימה את זמנה, nfc ‏, 07/05/2009
נועה מנהיים, "מסע בין כוכבים" הציגה את האוטופיה האמריקאית רגע לפני קריסתה, באתר הארץ, 28 בספטמבר 2012
ניר וולף, ‏מסע אחר, באתר ישראל היום, 21 ביוני 2013
שי רינגל, ‏הגבול האחרון: האם מסע בין כוכבים עדיין יכולה לשנות את העולם?, באתר "Time Out ישראל", 24 באוגוסט 2016
איריס מזור‏, אלה הם מסעותיה: "מסע בין כוכבים" חוגגת 50 שנים של חדשנות ושבירת מחסומים, באתר וואלה!‏, 8 בספטמבר 2016
 פרק בפודקאסט "מינהר הזמן" בנושא "כוכב בין מסעות" באתר "כאן"
ענבל זוסמן, "מסע בין כוכבים" מגוונת ומתקדמת - האמנם?, באתר סטארבייס 972, 30 באוקטובר 2018


== הערות שוליים ==