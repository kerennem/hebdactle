The Marshall Mathers LP הוא אלבומו השלישי של הראפר אמינם. הוא יצא בשנת 2000 וזכה להצלחה רבה ברחבי העולם ונחשב לאלבום הסולו הנמכר במהירות הרבה יותר בכל הזמנים. נכון ל-2014, האלבום מכר 32 מיליון עותקים ברחבי העולם.
ב-5 בנובמבר 2013 יצא לאור אלבום המשך בשם The Marshall Mathers LP 2.


== תוכן המילים ותגובות ==
תוכן המילים באלבום זה היה גס ובוטה, כיאה לסגנונו החריף של אמינם ושל מוזיקת הראפ בכלל. השירים עסקו בעיקר ב"עלייתו לגדולה" ופגעו באלו שביקרו את אלבומו הקודם. עצם העובדה שקרא לאלבום בשמו האמיתי, מרשל מאת'רס, מלמדת על התנערותו של אמינם מהתדמית של "סלים שיידי", שם הבמה השני שלו שהשימוש בו היה נפוץ מאוד באלבומו הקודם (שאף נקרא על שמו - The Slim Shady LP), והצגת עצמו בצורה טבעית, כבן אדם מן השורה. כמו כן עסקו השירים גם במשפחתו, בעיקר בשנאה לאשתו קים.
סביב האלבום היו מחאות רבות, וכשהאלבום היה מועמד לארבעה פרסי גראמי (ביניהם אלבום השנה, ובכך היה לאלבום הראפ הראשון שמועמד לקטגוריה זו) החריפו המחאות. הליגה ההומו-לסבית נגד השמצה ארגנה חרם על טקס גראמי, בעקבות הרושם המתקבל משיריו על שנאה כלפי הומוסקסואלים, ואמינם הגיב בכך ששר בטקס גראמי את הלהיט Stan ביחד עם אלטון ג'ון תוך שהוא מתחבק איתו בסיום השיר בניסיון להראות כי אינו שונא הומוסקסואלים. האלבום קיבל ביקורות טובות ממבקרי מוזיקה כגון All Music Guide ומגזין המוזיקה הבריטי New Musical Express.


== מכירות והישגים ==
בשבוע הראשון ליציאתו מכר האלבום 1.7 מיליון עותקים, ובכך הפך לאלבום הראפ שנמכר בקצב המהיר ביותר בהיסטוריה. אלבום זה היה האלבום השני הכי נמכר באותה שנה, כשמכר 8 מיליון עותקים בארצות הברית ועוד כ־21 מיליון עותקים ברחבי העולם. נכון למאי 2019 האלבום מכר בארצות הברית 11 מיליון עותקים, ויותר מ-35 מיליון בעולם כולו. מגזין הרולינג סטון מיקם את האלבום במקום ה-298 מתוך 500 האלבומים הטובים בהיסטוריה.
האלבום היה מועמד לארבעה פרסי גראמי וזכה בשלושה: אלבום הראפ של השנה, הופעת הראפ הטובה ביותר בסולו, והופעת הראפ הטובה ביותר בהרכב.


== סינגלים ==
The Real Slim Shady - הסינגל הראשון מהאלבום שהגיע הישר לראש מצעדי הלהיטים במדינות רבות, ביניהן בריטניה וארצות הברית. בשיר זה השמיץ אמינם ידוענים שונים, כמו כריסטינה אגילרה ובריטני ספירס, וזכה בפרסים רבים.
The Way I Am - הסינגל השני באלבום. השיר הראשון שאמינם הפיק לבדו. בניגוד ל- "The Real Slim Shady", שיר זה משרה אווירה כבדה ורצינית. בשיר זה אמינם מדבר על עצמו ועל יחסו לחוג מעריציו ולתקשורת, אשר לטענתו מפלה אותו לרעה ומשליכה את כל חוליי החברה על מילות שיריו הקיצוניות. שיר זה הוא מעין סגירת חשבונות עם אוהביו ושונאיו גם יחד, שהוא טוען כי חונקים אותו עם אהבתם אליו ולא נותנים לו לחיות את חייו כאדם מן השורה.
Stan - הסינגל השלישי באלבום. שיר זה מספר על מעריץ מטורף של אמינם שכותב לו מכתבים, ולאחר שאינו מקבל תשובה הוא מתאבד ביחד עם חברתו ההרה (אותה הוא קושר בתא המטען) על ידי דרדור מכוניתו לתור נהר בנפילה מגשר. פזמון השיר שמבוצע על ידי הזמרת הבריטית דיידו הוא בעצם הבית הראשון בשירה "Thank You". השיר נחשב לאחד השירים המפורסמים של אמינם וגם הוא זכה בפרסים רבים, ובנוסף דורג במקום ה-290 ברשימת 500 השירים הטובים בהיסטוריה של המגזין רולינג סטון.


==== שירים נוספים ====
Kill You - רוב השיר מדבר על אמא של אמינם (ההתעללות שלה בו וכו'..), על רוצחים סדרתיים, ועל החלק הרע שבאמינם. בשורה אחת הוא כותב "אני אהיה עוד ראפר מת שהרגו אותו על דברים שהוא לא היה צריך להגיד", כרמיזה ואף השוואה לראפרים טופאק וביגי שנרצחו על רקע וויכוחים.
Criminal - בשיר זה אמינם משמיץ את מעצב האופנה ורסצ'ה, אמא שלו, הנשיא ביל קלינטון, ובעיקר מדבר על הביקורת הקשה עליו, והוא אומר בפזמון ש"אם כל חרוז שאני עושה זה פשע, אז אני פושע".
Marshall Mathers - בשיר זה אמינם לא מבין את ההערצה אליו, הוא אומר שהוא בסך הכל בן אדם רגיל ולכן הוא לא מבין על המהומה שמסביבו, בנוסף אמינם לועג לתרבות הפופ ולהקות בנים.


===== רשימת השמעה =====


== קישורים חיצוניים ==
 The Marshall Mathers LP באתר ספוטיפיי
 The Marshall Mathers LP באתר MusicBrainz
 The Marshall Mathers LP באתר Discogs
 The Marshall Mathers LP באתר AllMusic