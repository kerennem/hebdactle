חואן פונסה דה ליאון (בספרדית: Juan Ponce de León, ‏1474 - יולי 1521) היה מגלה ארצות ספרדי, והמושל הראשון של פוארטו ריקו. הוא הוביל את המסע האירופאי הראשון לפלורידה והעניק לה את שמה.
ב-1492 השתתף דה ליאון במסעות הקרב של ספרד נגד המורים בגרנדה. בספטמבר 1493 הוא השתתף במסעו השני של כריסטופר קולומבוס לאמריקה. צי האוניות הגיע לאיים הקריביים בנובמבר 1493. אחר כך ביקרו במספר איים נוספים עד שהגיעו ליעדם באי היספניולה. ב-1504 מושל היספניולה, ניקולאס דה אובנדו, מינה אותו כמושל הגבולות של המחוז החדש, איגוויי (בקצה המזרחי של הרפובליקה הדומיניקנית של ימינו). ב-1505 דה ליאון קבל אישור לייסד עיירה חדשה במחוז איגוויי, ונתן לה את השם סלבלאון דה איגוויי.


== מסעות לפלורידה ==
בפברואר 1512 דה ליאון קבל חוזה מלכותי בלעדי לשלוש שנים לחפש איים חדשים, "איי בנימי", שטרם התגלו צפון מערבי לאי היספניולה. הוא צייד שלוש אוניות וצוות אותן עם 200 איש שמימן מכספו הפרטי והפליג מפוארטו ריקו ב-4 במרץ 1513. ב-2 באפריל 1513 הם צפו באדמה שחשבו שהיא אי חדש וקרא לה פלורידה.
את מסעו האחרון לפלורידה ביצע ב-1521. היה זה מסע התיישבות בעל שתי אוניות ו-200 איש כולל כומר, חקלאים, בעלי מלאכה, 50 סוסים ועוד חיות מבויתות. במסע זה הותקפו על ידי מקומיים ודה ליאון נפצע מחץ מורעל בכתפו. לאחר התקפה זו הוא וצוותו הפליגו להוואנה קובה שם מת מפצעיו כעבור מספר ימים.


== בתרבות ==
עלילת הסרט שובר הקופות "שודדי הקאריביים: זרמים זרים" סובבת סביב מחברת עתיקה שמצאו מלחים ובה כתוב שמיקומו של "מעיין הנעורים" יימצא בספינתו האבודה של דה ליאון.


== קישורים חיצוניים ==

חואן פונסה דה ליאון, באתר "Find a Grave" (באנגלית)
חואן פונסה דה ליאון, באתר אנציקלופדיה בריטניקה (באנגלית)