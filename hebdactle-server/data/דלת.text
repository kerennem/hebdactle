דלת מתייחסת בדרך כלל לפתח בקיר, עליו מורכב לוח הניתן לפתיחה ולסגירה. מבחינה לשונית, דלת מתייחסת לפתח שדרכו פוסעים ("לעבור בדלת"), או למבנה עצמו הכולל מסגרת, צירים ולוח נייד. אפשר למצוא דלתות גם במכוניות, ארונות, מקררים, כלובים וכדומה.


== מבנה הדלת ==
דלתות מותקנות על גבי פתחים בקירות או בכל סוג אחר של מחיצה המפרידה בין חללים. החלק הנע של הדלת יכול להיות מחובר ישירות למחיצה, או למסגרת נפרדת הרתומה למחיצה.
החלק הנע של הדלת יכול להיות עשוי ממגוון של חומרים, אחד או יותר. החומרים הנפוצים ביותר מהן עשויים לוחות דלת הם עץ ומתכת, בנוסף נפוצים לוחות דלת מזכוכית, בד, נייר ועוד.
מסגרת הדלת בנויה ממספר חלקים נפרדים:

משקוף - קורה בחלק העליון של המסגרת התומכת בקיר שמעליה.
אינסרט - חלק תחתון מתכוונן של דלת פלדה המאפשר להתאים את גובהה למידות הפתח. האינסרט כולל מברשת למניעת כניסת אבק וחרקים.
מזוזות הדלת - הקורות האנכיות לדלת שמחוברות בקצהן העליון למשקוף התומכת במסגרת.
סף הדלת - קורה בחלקה התחתון של המסגרת המחוברת אל שתי המזוזות ותומכת במסגרת.לרוב הדלתות יש ידית המיועדת לתפעולן. ישנן דלתות המכילות גם מנגנון נעילה ו/או הברחה. אביזרים נלווים נוספים המחוברים לדלתות הם מקוש, תיבת דואר, עינית הצצה, ועוד.


== סוגי דלתות ==
לדלתות עיצובים שונים המאפשרים להן לשמש למטרות שונות. 

דלת סובבת - זו הדלת הנפוצה ביותר. בנויה מלוח קשיח יחיד התלוי על ציר המחובר לאחת המזוזות ומאפשר פתיחת הדלת סביב הציר לכיוון אחד אך לא לשני. לדגם זה קיימות וריאציות רבות, כמו הדגם "הכפול" שבו הדלת ניתנת לפתיחה לשני הכיוונים. דלת סובבת סטנדרטית יכולה להימצא בשלושה מצבים: פתוחה, טרוקה (כלומר סגורה ומוברחת, אך ניתנת לפתיחה בידית) ונעולה.
דלת הזזה היא דלת ללא ציר, שנשענת או תלויה על מסילה ופתיחתה וסגירתה נעשות לאורך המסילה, במקביל לקיר. המסילה יכולה להיות מחוברת לתקרה או לרצפה, וכן יכולה להיות ממוקמת בתוך "כיס" כך שכאשר הדלת במצב פתוח היא נבלעת בתוכו ואינה נראית. דלת הזזה נחשבת לחסכונית בשטח כיוון שאין לה רדיוס פתיחה שחייב להיות פנוי מכל חפץ כבדלת רגילה.
דלת צונחת היא דלת הממוקמת על התקרה או ברצפה ונפתחת אנכית. לעיתים מלווה הדלת בסולם המאפשר עליה\ירידה אל יעד הדלת.
דלת-אורווה היא דלת המחולקת אנכית לשני חלקים המסוגלים להיפתח ולהיסגר באופן בלתי תלוי. כך אפשר לפתוח את החלק העליון ולאפשר לסוס לאכול מאבוס בלי להוציאו מהמתקן שבו הוא שוהה.
דלת-נדנוד מורכבת על ציר המאפשר לה להיפתח הן כלפי פנים והן כלפי חוץ, אם כי היא מוחזקת בקפיץ סגורה. וריאציה של דלת זו מכונה דלת-סלון, שהיא זוג דלתות-נדנוד עם משקל קל ונפוצות בעיקר במסבאות.
דלת מתקפלת (מכונה גם דלת אקורדיון או גרמושקה) היא דלת העשויה ממספר לוחות המחוברים זה לזה, כאשר פותחים או סוגרים הדלת, לוחותיה נפרשים או נצמדים זה לזה.
דלת-צרפתית היא דלת המשובצת בחלונות רבים לכל אורכה.
דלת-דמה היא דלת ללא מעבר. היא דלת "מזויפת" שמאחוריה נמצא קיר ומשמשת לרוב למטרות קישוט.
דלת לחיות מחמד כשמה היא דלת קטנה המאפשרת מעבר של בעלי חיים. הדלת מורכבת לרוב בתוך דלת גדולה יותר וממוקמת בתחתיתה או בקיר. הדלת משמשת בעיקר מעבר לחתולים, אם כי נעשה בה שימוש גם למעבר כלבים ובעלי חיים אחרים.
דלת מסתובבת מורכבת לרוב ממספר של "כנפות דלת" (העשויות לרוב מזכוכית) המחוברות בציר מרכזי ומסתובבות מסביבו. האדם רוצה להשתמש בדלת עובר ברווח של יחידה של שתי דלתות צמודות ומתקדם עד שסיבוב היחידה מוביל אותו אל מחוץ או אל תוך המבנה. עיצוב ייחודי של דלת תוכנן במטרה לשמור על יציבות הטמפרטורה שמייצר מיזוג האוויר המרכזי בכך שמצמצמים למינימום את מעבר אוויר בין פנים המבנה והסביבה החיצונית. הדלת המסתובבת נחשבת כבעלת סטטוס תדמיתי יוקרתי והיא מותקנת במלונות ובמגדלי יוקרה.
דלתות אוטומטיות הן דלתות בעלות מנגנון חשמלי שדואג לסגירתן ולפתיחתן. הן מתחלקות לשלוש קטגוריות לפי הדרך שבה הן מופעלות.
חיישן המזהה תנועה מתקרבת ופותח את הדלת.
חיישן מעמסה – חיישן שמותקן על הרצפה ומגיב למשקל שעולה עליו
חיישן תת-אדום – חיישן השולח קרן תת-אדומה בלתי-נראית לעבר גלאי, כאשר נחסמת הקרן מופעלת הדלת.
חיישן תנועה – מזהה תנועה בעזרת רדאר גלי מיקרו-גל בעוצמה נמוכה.
מתג המופעל בצורה ידנית, לעיתים לאחר בדיקה ביטחונית. לדוגמה לחיצה על כפתור או העברת כרטיס זיהוי מגנטי.
דלתות שמזהות ניסיון ידני לפתוח אותן, וממשיכות את הפעולה בסיוע המנוע הפנימי שלהן בצורה אוטומטית.
דלת טלסקופית היא סוג ייחודי של דלת אוטומטית הבנויה ממספר כנפות הנשלפות זו מתוך זו. דלת זו נפוצה בשימוש במעליות קטנות במיוחד.
דלת אש היא דלת המוחזקת בדרך כלל במצב פתוח על ידי אלקטרומגנט, וכוללת מנגנון מכני לסגירה. בהתרחש שרפה מערכת גילוי וכיבוי אש מנתקת את האלקטרומגנט והמנגנון המכני סוגר את הדלת.
דלת הדף היא דלת מחוזקת שהן חיזוקה והן שיטת התקנתה (תמיד נפתחת כלפי חוץ) מאפשרים לה לעמוד בפני גל הדף שמקורו בפיצוץ. חלק מדלתות ההדף אף עמידות בפני רסס. דלתות הדף משמשות להגנה על כספות, מבנים הנמצאים בסיכון לפגיעות הדף כבונקרים ומקלטים ועוד.


=== סוגי דלתות לבית ולכניסה ===

בבתים נחלקות הדלתות לדלתות כניסה (חוץ) או פנים. דלתות הכניסה מיוצרות מעץ, פלדה (פח מכופף) או שילוב של שניהם,
דלתות העץ מתאפיינות בעומק ויוקרה אולם אינן עמידות לשמש וגשם (כנ"ל דלתות הפלדה המחופות עץ).
דלתות הפנים בבית הן בדרך כלל במידות סטנדרטיות, אך ניתן לייצרן בכל מידה שרוצים. איכות ומחיר הדלת מושפעים מסוג מילוי הדלת ומהציפוי של הדלת (צבע, פורמייקה, פורניר, פולימר ועוד).


== נגישות ==
כדי שדלת תהיה נגישה, על הידית שלה להיות בצבע שונה ממנה, כדי שכבדי ראייה יוכלו לאתר את הידית בקלות. מומלץ שלא להשתמש בידית כדורית, כדי שאנשים עם יכולת אחיזה לקויה יוכלו לפתוח את הדלת. מומלץ שהן כיפוף הידית והן הזזת הדלת כולה ידרשו הפעלה מינימלית של כוח. אפשר לסדר ליד הדלת לחצן חשמלי שפותח אותה או מנגנון פתיחה אוטומטי. לפני הדלת יש להקצות מרחב מספיק לתפעולה בישיבה על כיסא גלגלים והדלת צריכה להיות רחבה דייה כדי לאפשר מעבר עם כיסא גלגלים. אין לשלב מדרגה בסף הדלת.
שילוט הדלת צריך להיות במקום מקובל, כדי שאנשים עם קשיים בתפיסה חזותית יוכלו לאתר אותו וכדי שעיוורים הקוראים כתב ברייל יוכלו למצוא אותו ולהגיע אליו.


== שימושים סמליים ומטאפוריים ==
בגלל תפקידה המרכזי בחציצה בין סביבות שונות, בעיקר בביתו של האדם, נעשה בדלת שימוש לשוני וסמלי. ביהדות מקובל במהלך תקופת השבעה להשאיר דלת פתוחה בבית האבלים, ובכך לחסוך מן האבלים את הטרחה בפתיחת הדלת והסחת דעתם מן האבל. ביהדות, יש מצווה להתקין על דפנות הדלת מזוזה. גם בעמים אחרים, ישנם מנהגים דומים הכוללים התקנת קמעות שונים. בטקס עתיק יומין בפתיחת הפרלמנט הבריטי, נטרקות דלתות הפרלמנט על פני "האדון נושא המוט השחור", במטרה לסמל את ריבונות הפרלמנט על השלטון המלכה, ועליו לנקוש על הדלת שלוש פעמים בקריאות הזדהות עד שהן נפתחות בפניו.


== ראו גם ==
שער (מבנה)
מנעול


== קישורים חיצוניים ==
עידו גנדל, איך זה עובד: מנגנון דלת, באתר ynet, 3 במרץ 2012
דלת, באתר אנציקלופדיה בריטניקה (באנגלית)