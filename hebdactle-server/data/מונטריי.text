מונטריי (בספרדית Ciudad de Monterrey (מידע • עזרה)) ובחיבה "העיר של ההרים" ומושלת הצפון (Sultana del Norte) היא בירת מדינת נואבו לאון בצפון מזרח מקסיקו. היא מרכז תעשייתי ומסחרי מודרני. העיר נחשבת לשנייה בגודלה בשטחה במקסיקו אחרי מקסיקו סיטי, ושלישית בגודל השטח העירוני שלה. היא בעלת ההכנסה לנפש הגבוהה ביותר במקסיקו. מונטריי נחשבת לעיר בעלת רמת הביטחון האישי הגבוהה ביותר במקסיקו.


== היסטוריה ==
במחצית המאה ה-16, האזור בו שוכנת מונטריי נקרא בשם עמק אקסטרמדורה. היה זה אזור גדול שטרם התגלה על ידי הספרדים.
משלחות בפיקודו של אלברטו דל קאנטו (Alberto del Canto) ניסו ליישב את האזור. הניסיון הראשון היה בשנת 1577, אך המתיישבים גילו במהרה כי במקומות אחרים צפויה להם הצלחה כלכלית ונטשו את האזור. המשלחות הבאות שהגיעו לאזור ניהלו משא ומתן עם ממשלת ספרד על מנת לבנות בצפונה של מקסיקו מדינה חדשה "ספרד החדשה" אשר תקרא הממלכה החדשה של לאון (New Kingdom of León). לממלכה ניתן שטח רחב אבל גם היא לא הצליחה למשוך אליה מתיישבים. משלחת שלישית לאזור ובה 12 משפחות הגיע לעמק בשנת 1596 והקימה את Ciudad Metropolitana de Nuestra - הבסיס לעיר של ימינו.
במרוצת השלטון הספרדי, מונטריי נשארה עיר קטנה עם אוכלוסייה שנעה בין מאות תושבים לתריסר אלפים. העיר הייתה לצומת מסחרית בין סן אנטוניו (היום במדינת טקסס שבארצות הברית) בצפון ועיר הנמל טמפיקו (Tampico) במזרח ובין סלטיו בצפון-מרכז מקסיקו. סן אנטוניו הייתה מוקד המסחר עם המושבות הצרפתיות והבריטיות באמריקה הצפונית. בטמפיקו היה נמל, אליו הגיע ייבוא מארצות אירופה. סלטיו ריכזה את המסחר בין ערי צפון מקסיקו לבין עיר הבירה מקסיקו סיטי.
במאה ה-19, לאחר מלחמת העצמאות של מקסיקו, הפכה מונטריי למרכז כלכלי חשוב במדינה החדשה שהוקמה. היה זה בזכות קשרי המסחר שלה עם עיר הנמל טמפיקו, עם סן אנטוניו בצפון ועם הבירה מקסיקו סיטי בדרום. בשנת 1824 הפכה ממלכת לאון למדינת נואבו לאון ומונטריי הייתה לבירתה.
העדר היציבות הפוליטית של המדינה, בחמישים שנות קיומה הראשונות הביאו לשתי פלישות ממדינות באמריקה הצפונית לתחומה. לאחר לחימה מוצלחת, תחום המדינה הורחב. היא סיפחה אליה שתי מדינות נוספות: קואווילה וטמאוליפס ומונטריי הפכה לבירת המדינה החדשה.
במהלך מלחמת ארצות הברית–מקסיקו (מ-1846 עד 1848), בספטמבר 1846 התנהל בה במשך שלושה ימים קרב מונטריי. הכוחות המקסיקניים נכנעו, אך נגרמו אבדות כבדות לשני הצדדים. המלחמה הייתה בתוך העיר ונשאה אופי של קרב פנים אל פנים. הניסיון שנרכש בקרבות אלה הביא לכך שרוב המפקדים המקסיקניים במלחמה הפרנקו-מקסיקנית היו ממונטריי.
במאה ה-19 חוברה מונטריי לרשת מסילות רכבת, אשר תרמו לפיתוח התעשייתי של העיר. במונטריי הוקמה אוניברסיטה לא קתולית. נבנה בה בית חולים שהוא היום אחד מבתי החולים הציבוריים הטובים בצפון מקסיקו. הוא גם משמש את בית הספר לרפואה באוניברסיטת מקסיקו.
מפעל לייצור פלדה שהוקם בעיר, האיצה את ההתפתחות התעשייתית של העיר והיה זה אחד המפעלים הגדולים בעולם בזמנו.
בשנת 1988 פגע בעיר הוריקן, אשר גרם לעליית נהר סנטה קתרינה על גדותיו. התוצאה הייתה מאה הרוגים ונזק כלכלי ניכר.
ארצות הברית מקיימת קונסוליה כללית בעיר, בנוסף לשגרירות ארצות הברית במקסיקו סיטי


== שמורות הטבע ==
ההרים המקיפים את מונטריי מציעים מבט עוצר נשימה לנופים הכוללים קניונים, נתיבי הליכה ודרכים המובילים ליערות ולמדבריות. הנתיבים מיועדים למטפסי הרים חובבים או מקצוענים.
דרומית ממונטריי מצויים השיפולים המזרחיים של רכס סיירה מדרה אוריינטל. הם כוללים את פארקה נסיונל קומברס דה מונטריי (Parque Nacional Cumbres de Monterrey), אשר אונסק"ו הוסיפה אותו בשנת 2006 לתוכניות על האדם ועל הביוספרה.
הפארק, "פארקה נסיונל קומברס דה מונטריי" כולל את הפרקים הבאים:

פארק אקולוגי צ'יפינקה  (Parque Ecológico Chipinque) בו יערות אלון ואורן.
פארק המדינה לה אסטנסואלה  (La Estanzuela) הכולל מסלולי הליכה בחיק הטבע לתצפיות בצומח ובחי, כולל תצפיות על מעופי פרפרים.
(La Huasteca) - שמורה לטיפוס על פני מדרונות תלולים וקניון מדברי.צפרות היא גם פעילות באזור מונטריי.


== אירועים בינלאומיים ==
בעשור האחרון התקיימו בעיר אירועים בינלאומיים. הכינוסים הטילו עומס כספי ניכר על העיר, אך תרמו לפיתוח התשתיות שלה. להלן רשימת האירועים:

בשנת 2002 התקיימה בעיר הוועידה של האו"ם למימון ולפיתוח (United Nation Conference on Financing for Development) בהשתתפות 50 ראשי מדינות ונציגים מ-150 מדינות. הוועידה אימצה את הסכמת מונטריי המהווה נקודת מוצא בפיתוח כלכלי ושיתוף פעולה בינלאומי.
בשנת 2004 התקיים בעיר כינוס של ארגון מדינות אמריקה ובו השתתפו כמעט כל נשיאי מדינות אמריקה.
בשנת 1986 התקיימו בעיר חלק ממשחקי מונדיאל 1986.
בשנת 2007 התקיים בעיר פורום עולמי לתרבויות (Universal Forum of Cultures).


== יהדות מונטריי ==
ההיסטוריה של מונטריי והמדינה שבה היא מצויה, נואבו לאון, אינן חדשות ליהודים ולהיסטוריה היהודית. העיר מונטריי נוסדה למעשה מתחילתה על ידי יהודים אנוסים אשר ברחו מספרד והגיעו למקסיקו כדי לחפש שקט ושלווה מהכנסייה הקתולית ומחרבה של האינקוויזיציה. הכנסייה חששה שהגעתם של אנוסים בני דת משה תהיה גורם משפיע לרעה על האינדיאנים המקומיים, אשר לא מכבר הפכו לנוצרים טריים על ידי המיסיונרים הנוצרים.
בשנת 1526 נוסד בית הדין העליון של הכנסייה אשר שפט את הכופרים והאנוסים. אחד הסיפורים המפורסמים בעיר הוא על דמותו של הכובש והמייסד של העיר מונטריי, לואיס קרווחל, שנשלח כנציג המלך והמלכה בספרד ליישב את האזור. הוא לא ידע שבקרב משפחתו יש עדיין יהודים אנוסים אשר דבקים בדת היהודית בסתר. בשנת 1588 כל משפחתו נשפטה על כך, ואחיינו של ראש העיר נשפט ונשרף על ידי האינקוויזיציה בשנת 1596. יודעי דבר מספרים שכאשר שרפו אותו מצאו דפים של מורה נבוכים לרמב"ם מוסתרים בתוך הכובע שלו.
יש מבין תושבי המקום הוותיקים, הגויים, היודעים כי הם צאצאי יהודים. יש סברה לפיה ייתכן ומנהגים רבים שנשתמרו באוכלוסייה המקומית מצביעים על ההשפעה היהודית, החל מהדלקת נרות בתוך ארונות בקיר ועד המנהג הנפוץ באזור לאכול כבש, אשר לדעת רבים מקורו במנהגי יהודים.

במקסיקו יש כיום (2007) כחמישים אלף יהודים. רובם גרים בעיר הבירה מקסיקו סיטי. הקהילה היהודית במונטריי היא קהילה קטנה. הקהילה מונה 450 יהודים ב-120 משקי בית. למרות המספרים המצומצמים, הקהילה מחזיקה בית ספר יומי ל 100- תלמידים, מכיתה א' ועד כיתה ט'.
הרב אליהו בירנבוים, ראש תוכנית "עמיאל" השולחת רבנים לקהילות יהודיות ברחבי העולם, ביקר בעיר בסוף שנת 2007 וחלק את רשמיו בעיתון מקור ראשון. הוא מסכם שזו אחת הקהילות היחידות בעולם שניתן לקבוע כי רוב
ילדיה לומדים בבית הספר היהודי. כדי להגיע לאחוז הגבוה הזה משקיעה הקהילה היהודית מאמצים רבים כדי שבית הספר יהיה ברמה גבוהה מבחינה אקדמית ויהודית.
בקהילה משרת הרב קיימאן כבר 63 שנה. הוא הגיע למונטריי בשנת 1944. הקהילה מפעילה בנוסף לבית ספר יומי ובית כנסת גם תנועת נוער, שיעורי תורה, אטליז כשר, חנות למוצרים כשרים, מקווה ומוסדות הקהילה.


== ערים תאומות ==


== נופי מונטריי ==

		
		


== קישורים חיצוניים ==

 אתר האינטרנט הרשמי של מונטריי (בספרדית)
אליהו בירנבוים, יישוב ישן בעולם החדש, מקור ראשון - 27 נובמבר 2007


== הערות שוליים ==