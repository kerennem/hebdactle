מדידה או מדידת מקרקעין היא מקצוע ומדע, המיישם מגוון של טכניקות לקביעת מיקום דו או תלת ממדי של אובייקטים במרחב ואת המרחקים והזוויות ביניהם. על פי רוב המדידות מתבצעות על פני הקרקע ותוצאות המדידה משמשות למיפוי המצב הקיים למגוון של צרכים כגון קביעת בעלות על קרקעות, תכנון מבנים ותשתיות,
מיסוי, מחקר מדעי ועוד.
המדידה דורשת שימוש בתחומים כגאומטריה, טריגונומטריה, ניתוח רגרסיה, פיזיקה, הנדסה, מטרולוגיה, תכנות והחוק. בימינו עושים המודדים שימוש במגוון ציוד ומקורות מידע כגון תחנה כוללת ידנית או רובוטית, מקלטי GPS תלת ממדיים, מחזיר פינתי ומחזיר ישיר, סורקים תלת ממדיים, מערכת מידע גאוגרפית, ציוד מחשוב ותקשורת.
מקצוע המדידה עתיק מאוד ובמהלך ההיסטוריה התפתחו תורות מדידה, שיטות וטכניקות. למדידה חלק בהתפתחות הסביבה האנושית והמדעים מראשית ההיסטוריה הכתובה.


== הכשרה ורישוי למודדים בישראל ==
בתקנות המדידה נקבע כי המעוניין לקבל רישיון מדידה חייב להיות בעל השכלה אקדמאית במקצועות הגאודזיה (השכלה אותה ניתן לרכוש בישראל רק בטכניון) ועמד בהצלחה בבחינות ההסמכה הממשלתיות. מודדים שרכשו השכלתם בחו"ל חייבים להציג אישור על השכלתם ולעמוד בבחינות ההסמכה.
תקופת ההכשרה של מודד עד לקבלת הרישיון אורכת בין 5 ל-6 שנים (ניתן גם לבחור במסלול מקוצר ללא תואר מהנדס).
הרישיון מוענק על ידי המרכז למיפוי ישראל (סוכנות המיפוי הלאומית של ישראל הכפופה בתור יחידת סמך מקצועית אל משרד הבינוי והשיכון) מתוקף פקודת המדידות.


== קישורים חיצוניים ==

מדידה, באתר אנציקלופדיה בריטניקה (באנגלית)


== הערות שוליים ==