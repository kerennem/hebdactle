MTV (לשעבר קיצור של Music Television) הוא ערוץ טלוויזיה אמריקני המשדר קליפים של מוזיקה פופולרית. עם התפתחות הערוץ הוא החל להפיק גם סדרות טלוויזיה ותוכניות מציאות, טקסי פרסים למיניהם, ותכנים נוספים.
רשת MTV היא רשת ערוצים בינלאומית שמפעילה ערוצים מקומיים ברחבי העולם - ארצות הברית, אירופה, אסיה. בנוסף מפעילה ערוצי נישה כגון מוזיקה שחורה, מוזיקה אלטרנטיבית, פופ, רוק, VH1 וניקלודיאון.


== היסטוריה ==
MTV הוקם כערוץ כבלים אמריקני בניו יורק ב-1 באוגוסט 1981, ומשנת 1985 הוא נמצא בבעלות תאגיד התקשורת "ויאקום" (Viacom). הקליפ הראשון ששודר בערוץ האמריקני היה "Video Killed the Radio Star" של להקת הבאגלז, ואילו הקליפ הראשון ששודר ב-MTV אירופה היה "Money for Nothing" של להקת דייר סטרייטס. הערוץ היה פורץ דרך במובנים רבים, הן בתחומי התקשורת (ערוץ שמשדר מוזיקה 24 שעות ביממה) והן בתחום המוזיקה (עלייה בפופולריות של זרמי מוזיקה מסוימים, חברות המוזיקה התחילו ליצור קליפים מושקעים יותר ועוד). לערוץ היה חלק חשוב בהצלחתם של כוכבי מוזיקה רבים, לרבות מייקל ג'קסון, מדונה ובון ג'ובי.
בשנת 1984 נוסד טקס פרסי הקליפים (VMA), ובשנת 1991 נוסד טקס פרסי הקולנוע. בעקבות החלטת הערוץ לשדר יותר מוזיקה שחורה ומוזיקת רוק הוקם בשנת 1985 ערוץ VH1, והוא משדר בעיקר להיטי פופ.
בתחילת שנות התשעים שידר MTV קליפים רבים של רוק ובייחוד של גראנג'. להקות רוק פופולריות רבות מאותן שנים, כגון נירוונה, סאונדגארדן, Guns N' Roses ואף מטאליקה (שעברה מהפך תדמיתי באותן שנים) זכו לחשיפה נרחבת ב-MTV. אף על פי כן, באמצע העשור חל מפנה בכיוון הערוץ, והוא החל להרבות בשידורי קליפים של פופ וראפ על חשבון הרוק, ואילו VH1 החל לשדר קליפים של רוק. יש אשר יאמרו כי שינוי זה נובע מהיותו של הערוץ קשוב להלכי הרוח בקרב הקהל הרחב ומהעובדה כי החל מאמצע שנות התשעים חלו פיחות בפופולריות של הרוק ועלייה בפופולריות של הפופ והראפ. לעומתם, יש אשר יגידו, כי בשל היותו של MTV אחד מספקי המוזיקה העיקריים לקהל הרחב, הוא זה שקובע במידה מסוימת את האופנה.
בתחילת שנות התשעים החלה רשת MTV להפיק תוכניות אנימציה. הראשונה שבהן הייתה "ליקוויד טלוויז'ון" (במקור תוכנית של BBC), שהראתה אוסף של סרטוני אנימציה קצרים. לאחר מכן החלה MTV להפיק תוכניות אנימציה באורך מלא שיצרה חברת הבת שלה ניקלודיאון. עם תוכניות האנימציה ששודרו ב-MTV נמנות איאון פלקס, ביוויס ובאטהד, האחים גראנט, דריה, Celebrity Deathmatch ועוד.
בשנת 2004 רכשה ויאקום את ערוץ הטלוויזיה הגדול ביותר בגרמניה ("ויוה מדיה"), והפכה את MTV לרשת המוזיקה הגדולה ביותר באירופה.


===== כניסת הביטוי MTV למלים של שיר =====
הביטוי MTV נכנס לראשונה למילים של שיר על ידי להקת Dire Straits, בשירם Money for Nothing; שכרקע לפתיח השיר מושר המשפט: " I want my MTV " ומושר ארבע פעמים במספר ( יש לציין, המשפט אמנם נשמע היטב בתחילת השיר, אך איננו נחשב לחלק מהשיר, לפחות במובן הזה שהוא איננו כלול בשום טקסט של מילות השיר שיצא לאור).


=== MTV בישראל ===
 ערך מורחב – MTV ישראלבמרץ 1990, שודר בישראל הפיד האירופי של MTV. עד לשנת 2000, שודר הערוץ בכבלים בערוץ 7, ולאחר מכן החלו שידוריו גם בלוויין. באותם זמנים, היה הערוץ מהנצפים ביותר בקרב בני נוער בארץ. הפיד האירופי שידר מבריטניה ללא תרגום ושודרו פרסומות באנגלית. חלק מהתוכניות ששודרו באירופה, היו תוכניות שמקורן בפיד האמריקני של MTV, אליו גויסו מגישים ישראלים, בהם ג'ייסון דנינו הולט, בקי גריפין ועדן הראל.
בשנת 2008 עלה אתר האינטרנט של MTV ישראל, בו הוצגו חדשות, מידע ומוזיקה בשפה העברית, הן על מוזיקה ישראלית והן על לועזית.
ב-18 בינואר 2011, כחלק מרצון בעלת השליטה ב-MTV לחלק את הערוץ שבבעלותה ברחבי העולם לערוצים מקומיים, הופסקה הפצת הפיד האירופי לאחר למעלה מ-20 שנה ובמקומו עלה ערוץ "MTV ישראל" המשודר מישראל. הזיכיון על המותג ניתן לחברת ההפקה "ענני תקשורת", וכחלק מהשינוי, תוכני הערוץ פונים לקהל הישראלי בעברית, בכתוביות, בדברי קריינות ובפלייליסט הכולל שירים בעברית. לצד "MTV ישראל", שודרו גם מספר ערוצים מהפיד האירופי, לפי בחירת חברות הכבלים והלוויין.
לאורך השנים, ערוצים VH1 ו-VH1 Classic שודרו גם בחברת הכבלים וגם בחברת הלוויין. עם זאת, מספר ערוצים שודרו רק בחברה אחת והשאר בחברה אחרת.
בינואר 2015 עלה ערוץ "MTV LIVE" ב-HOT ו-yes.
בינואר 2018 הושקה גרסה ישראלית לתוכנית הנצפית ביותר ב-MTV בעולם - "שרוטים" בהנחיית דנה פרידר והיא ההפקה הראשונה של MTV בישראל ששודרה ב-HOT בלבד.


== תוכניות ==
בתחילת דרכו הערוץ שידר קליפים ברצף, 24 שעות ביממה שבעה ימים בשבוע, ובהמשך עבר גם להפיק תוכניות רבות, ביניהן סדרות אנימציה (ביוויס ובאטהד, בובספוג מכנסמרובע), תוכניות מציאות (העולם האמיתי, משפחת אוסבורן), תוכניות אירוח (טום גרין, אנדי דיק) ותוכניות בידור ( פאנק'ד, ג'קאס).
בעבר, התוכנית המרכזית של הערוץ בארצות הברית הייתה "TRL" (בשמה המלא Total Request Live). התוכנית הציגה את עשרת הקליפים המבוקשים ביותר בכל יום (כפי שנבחרו על ידי הצופים), ושודרה בשידור חי מטיימס סקוור שבמנהטן. התוכנית ארכה כשעה, והתארחו בה אמנים מובילים. היא שודרה החל מספטמבר 1998, והמנחה המקורי שלה היה קרסון דיילי. משנת 2003 הנחו אותה שישה מנחים מתחלפים. ב-16 בנובמבר 2008, בתום ספיישל בן שלוש שעות, התוכנית ירדה מהאוויר.


=== ערוצי נישה עיקריים ===
MTV Hits - להיטים עכשוויים - פופ וראפ. משודר באירופה ובישראל.
Club MTV - מוזיקת דאנס ומוזיקה אלקטרונית. החל מחודש יוני 2020 משודר בישראל במקום MTV DANCE.
MTV Live - ערוץ המשדר קליפים, הופעות חיות ומספר סדרות מקור. משודר בכל העולם ובישראל.
MTV סדרות - ערוץ המשודר מישראל, ומתמקד בסדרות וטקסי פרסים מבית MTV. משודר בישראל ב-HOT מינואר 2015.
MTV Base - מוזיקה שחורה. משודר באירופה ובעבר בישראל. (במקומו כיום משודר בארץ Club MTV)
MTV Classic - להיטי פופ ורוק משנות השישים, השבעים, השמונים והתשעים. משודר במקומות בהם MTV 80s ו-MTV 90s אינם משודרים.
ניקלודיאון - ערוץ לילדים ונוער, משודר בכל העולם. בארץ כיום מופעל - ערוץ ניקלודיאון, ערוץ ניק ג'וניור, ערוץ טין ניק.
MTVU - ערוץ סדרות ומוזיקה המיועד לסטודנטים באוניברסיטאות. משודר בארצות הברית בלבד.
CMT - מוזיקת קאנטרי. משודר בארצות הברית בלבד.
MTV Channel - ערוץ MTV הראשי של בריטניה. משדר בעיקר מוזיקה וגרסאות בריטיות לתוכניות מקור האמריקאיות. משודר בבריטניה בלבד.


==== ערוצי הנישה החדשים של MTV ====
באוגוסט 2020, "ויאקום" קיבלה החלטה להחליף מספר ערוצים של MTV, בשלושה ערוצים שמתמקדים אך ורק במוזיקה משנות ה-80, 90 ומהעשור הראשון של שנות ה-2000. הערוצים שהוחלפו היו VH1 Classic, VH1 ו-MTV Rocks (ברוסיה - MTV Dance), והם הוחלפו, בהתאמה, בערוצים: MTV 80s, MTV 00s ו-MTV 90s.
כל ערוצי הנישה החדשים, למעט "MTV 90s" אשר זמין ב-HOT בלבד, זמינים רק ב-HOT וב-yes.

MTV 80s ("MTV Eighties") - ערוץ המשדר לאורך כל שעות היום שירים משנות ה-80 בלבד. הערוץ עלה לשידור בפיד האירופי באוגוסט 2020, ומשדר הן למדינות שמקבלות את הפיד האירופי, והן לבריטניה - אך בפיד נפרד. במדינות המקבלות את הפיד האירופי, הערוץ החליף את VH1 Classic אירופה.
MTV 90s ("MTV Nineties") - ערוץ המשדר לאורך כל שעות היום שירים משנות ה-90 בלבד. הערוץ עלה בתחילה כ"מיתוג מחדש" זמני של ערוץ MTV Classic הבריטי, ולאחר מכן הפך לערוץ בפני עצמו. הערוץ עלה לשידור בפיד האירופי באוגוסט 2020. בישראל הערוץ מחליף את MTV Rocks וברוסיה הערוץ מחליף את MTV Dance.
MTV 00s ("MTV Zeros" באירופה, "MTV Noughties" בבריטניה) - ערוץ המשדר לאורך כל שעות היום שירים מהעשור הראשון של המאה ה-21 בלבד (2000–2009). הערוץ עלה כ"ערוץ פופ-אפ" בבריטניה והחליף את MTV OMG לתקופה קצרה, ולאחר מכן הפך לערוץ בפני עצמו, הן בבריטניה והן באירופה. בכל העולם מחליף הערוץ את VH1 מאז אוגוסט 2021, שכעת משודר אך ורק בשטחי ארצות הברית, וכל מותגי-הבת שלו נמחקו בכל העולם.


==== ערוצי הנישה בעבר ====
VH1 - להיטים עכשוויים ולהיטי פופ ורוק משנות התשעים והשמונים.
MTV Rocks - מוזיקת רוק. נסגר ביולי 2020.
VH1 Classic - להיטי פופ ורוק משנות השישים, השבעים, השמונים והתשעים.
VH1 Soul - מוזיקת פאנק ורית'ם אנד בלוז עכשוויים ומשנות השישים, השבעים והשמונים. שודר בארצות הברית בלבד.
MTV Dance - מוזיקת דאנס ומוזיקה אלקטרונית. שודר באירופה ובישראל (מ-2008), לאחר ירידת ערוץ MTV base. גם MTV Dance הגיע אל סוף דרכו במאי 2020 והוחלף ב-MTV Club בישראל.
MTV OMG - ערוץ עם להיטי פופ, ומוזיקת קלאב. שודר בבריטניה ונסגר ביולי 2020.
MTV IDOL - מוזיקת פופ ולהיטים. שודר בצרפת ובאיטליה, ונסגר ב-2016–2017.
MTV BANG - ערוץ השידר סדרות מקור ורכש בלבד. שודר בבריטניה בלבד.
MTV Pulse - מוזיקת פופ ורוק בבחירת הצופים ואמנים חדשים. שודר בצרפת ובאיטליה, ונסגר ב-2016–2017.
MTV Music 24 - להיטים ולהקות בתחילת דרכן, משדר מוזיקה מכל הז'אנרים, ללא הפסקות פרסומות או שידורי תוכניות אחרות. שודר באירופה ובישראל בחברת yes. סיים את שידוריו ביוני 2021.


== תוכניות בולטות בעבר ובהווה ==


=== טקסי פרסים ===
פרסי המוזיקה של MTV אירופה
פרסי הווידאו קליפים של MTV
פרסי הקולנוע של MTV


=== תוכניות וסדרות ===
ביוויס ובאטהד - אנימציה פרודית על זוג חברים מטאליסטים כסילים
Celebrity Deathmatch - אנימציית קליי-מושן (היאבקות ידוענים), קומדיה על סלבריטאים שמתאבקים בזירה
Singled Out - תוכנית הכרויות בהנחיית ג'ני מקארתי
קריבס - מציגה אחוזות של ידוענים
איאון פלקס - אנימציה, מדע בדיוני-פעולה על מרגלת מסתורית בשם איאון
דריה - אנימציה וסדרת בת של "ביוויס ובאטהד", שמתמקד על דריה מורגנדורפר
Downtown - אנימציה
Dismissed - תוכנית שידוכים
ג'קאס - קומדיה, פעלולים
Making the Video - הכנת קליפים
כנופיית העץ העליז - אנימציה וקומדיה שחורה על חיות קטנות, צבעוניות וחמודות שבכל פרק מתות באופן טרגי.
The Maxx - אנימציה, פעולה שמבוססת על סדרת קומיקס
פאנק'ד - מתיחות, בהנחיית אשטון קוצ'ר
רן וסטימפי - אנימציה (במקור של ניקלודאון) - קומדיה על כלב צ'יוואווה בשם רן וחתול שמן בשם סטימפי
המופע של אנדי מילונאקיס
המופע של טום גרין
המופע של בן סטילר (במקור של רשת פוקס) - תוכנית מערכונים וסאטירה בכיכבו של השחקן/קומיקאי בן סטילר
בובספוג מכנסמרובע - אנימציה (במקור של ניקלודאון) - קומדיה על ספוג צהוב בשם בובספוג שחיי באוקיינוס
הוליווד הילס - ריאליטי מצליח על ארבע בנות העוסקות באופנה בלוס אנג'לס.
הזמנים הקשים של אר.ג'יי ברגר - קומדיית מצבים על נער אמריקאי.
MTV Unplugged - הופעות אקוסטיות
Pimp My Ride (תדליק לי ת'אוטו) - תוכנית בהנחיית הראפר אקזיביט בה מחדשים מכוניות של אנשים.
ניו ג'רזי
חוף האקסים
בגרות באמהות
זאב צעיר - סדרה על נער שננשך על ידי איש זאב ונאלץ להתמודד עם ההשלכות בעזרת חברו הטוב סטיילס, איש זאב בשם דרק ועוד.
מעמידות פנים - קומדיה רומנטית על שתי תלמידות תיכון שכדי להפוך פופולריות הן מעמידות פנים שהן זוג .
מרי וג'יין (Mary + Jane) - סדרה קומית העוסקת במריחואנה, בהפקתו בפועל של סנופ דוג, ובכיכובה של ג'סיקה רות'.


== קישורים חיצוניים ==

 אתר האינטרנט הרשמי של MTV (באנגלית) MTV, ברשת החברתית פייסבוק
 MTV, ברשת החברתית טוויטר
 MTV, ברשת החברתית אינסטגרם
 MTV, ברשת החברתית טיקטוק
 MTV, סרטונים בערוץ היוטיוב
MTV, באתר אנציקלופדיה בריטניקה (באנגלית)
MTV הישראלי - בו ניתן לראות בעיקר קליפים ותוכניות MTV (בתרגום לעברית), בנוסף האתר כולל מגזין ורשת חברתית
רשימת הערוצים המקומיים של MTV
MTV חוגגת 30 שנה: פריצת הדרך של הרשת, באתר וואלה!‏, 29 ביולי 2011
MTV בן 30: הערוץ שהערצנו, באתר ynet, 29 ביולי 2011
עונת אייטיז: עידן אלתרמן על MTV, באתר "החוג לתולדות המוסיקה", 3 באוגוסט 2015 
אבי גולדברגר‏, הריאליטי הרג את כוכב הווידאו: 35 שנה ל-MTV, באתר וואלה!‏, 04 באוגוסט 2016