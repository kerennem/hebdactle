קורנוול (באנגלית: Cornwall, בקורנית: Kernow) הוא מחוז בדרום-מערב אנגליה, בבריטניה, על חצי-אי הנמצא ממערב לנהר תמר ולמחוז דבון, קורנוול ידוע בנופיו הפראיים, באקלימו הממוזג, ובממצאים הארכאולוגיים שהתגלו בו.
המחוז היה מיושב כבר בתקופה הנאוליתית, אולם תושביו היום הם צאצאי מתיישבים קלטים שהגיעו מברטאן שמעבר לתעלה. קורנוול היה המחוז האנגלי הראשון שהפך לדוכסות כאשר אדוארד השלישי העניק אותו לבנו. מאז מוענק התואר באופן אוטומטי לבנו של המונרך (ולו בלבד, ללא יכולת הורשה). "דוכס קורנוול" הוא אחד מתאריו של צ'ארלס, הנסיך מווילס. קשריו של הנסיך עם המחוז אינם סמליים בלבד: הוא בעל קרקעות במחוז, ואף מקבל מהן הכנסה קבועה. ואשתו השנייה ידועה בתואר קמילה, דוכסית קורנוול.
כאחוז אחד מתושבי המחוז מנסים לשמר את השפה הקורנית, שפה קלטית עתיקה שאחרון דובריה הילידיים נפטר בשנת 1777.
העיר היחידה במחוז, המהווה אף את מקום המנהל, היא טרורו.
שטח המחוז, כולל איי סילי, הוא 3,563 קמ"ר. אוכלוסיית המחוז 513,528 נפש, וצפיפות האוכלוסייה נמוכה יחסית, 144 נפשות לקמ"ר.
לפי אחת האגדות, קורנוול היה המקום בו נולד המלך ארתור, ושם הקים את בירתו קאמלוט, בסיסם של אבירי השולחן העגול. בקורנוול התרחשה גם עלילת טריסטן ואיזולדה.


== קישורים חיצוניים ==

על קורנוול באתר מסע אחר
מתוך אתר "למטייל"