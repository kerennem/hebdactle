גלון (באנגלית: Gallon) היא יחידת מידה למדידת נפח.
ישנם שני סוגים של גלון:

גלון IMP (אימפריאלי, בריטי) = 4.54609 ליטר.
גלון US (אמריקאי) = 3.785411784 ליטר (באופן רשמי מוגדר הגלון כ-231 אינץ' מעוקבים). הגלון מתחלק לארבעה קוורטים, הקוורט מתחלק לשני פינטים, והפינט מתחלק ל-16 אונקיות נוזלים אמריקאיות, כך שגלון שווה ל-128 אונקיות.
גלון יבש US (אמריקאי, נקרא גם "usdrygal") = 4.40488377086 ליטר = ⅛ בושל אמריקאי.


== שימוש ==
ביחידת הגלון האימפריאלי משתמשים בחיי היום יום, בפרסומות וכיחידת נפח לדלקים, בבריטניה, באירלנד ובאופן נפוץ פחות בקנדה. באיחוד האירופי, הגלון אינו מוכר משנת 1994 כיחידת מידה תקנית לנפח ולכן בבריטניה ובאירלנד מפורסם מחיר בדלק ביחידות ליטר אך הגלון מוסיף לשמש כיחידה משנית נוספת בפרסומים. נכון לשנת 2011 שימש הגלון האימפריאלי  כיחידת נפח לדלקים בגיאנה, אנטיגואה וברבודה, וכן באיחוד האמירויות הערביות שם הוחלף בליטר בינואר 2012. הגלון האמריקני הוא יחידת הנפח לדלקים בארצות הברית, ליבריה, בליז, קולומביה, הרפובליקה הדומיניקנית, אקוודור, אל סלוודור, גרנדה, גואטמלה, האיטי, הונדורס, מינמאר, ניקרגואה, פנמה, פרו ופוארטו ריקו. 


== היסטוריה ==
מקור השם גלון (Gallon) במילה galun בצרפתית-צפונית עתיקה; ביטויים קרובים היו נפוצים בשפות רבות כמו gellet (קערה) באנגלית עתיקה. מקור הגלון האמריקני ביחידת מידה ליין (wine gallon) שנקרא גם "גלון המלכה אן" ( Queen Anne's gallon) ומקור הגלון האימפריאלי ביחידת מידה לבירה (ale gallon) שתי המידות היו בשימוש באנגליה במאה ה-18 כמו גם מידת גלון שלישית ששמשה לציון נפח תבואה (corn gallon / Winchester gallon) ונפחה היה 4.405 ליטרים.


== קישורים חיצוניים ==