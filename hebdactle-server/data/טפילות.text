טפילות או פרזיטיזם (באנגלית: Parasite; מיוונית: Parasitos) הוא סוג יחסי גומלין בין אורגניזמים החיים בתוך / על יצור אחר המהווה "פונדקאי" (Host), וממנו משיגים מזון או חומרים אחרים החיוניים לקיומם התקין ולהתרבותם. לרוב הטפיל זוכה במזון, הגנה, מקום מחיה ואפילו יכולת להתרבות. עם זאת בניגוד ליחס הדדי בו הפונדקאי נהנה מתמורה או מסמוכנות בו הפונדקאי לא נהנה אך גם לא נפגע, בטפילות הטפיל פוגע בפונדקאי (אם כי לא הורגו) והפונדקי לרוב נלחם בו ישירות או בעקיפין (למשל בידי בריתות נגד טפילים או שימוש במשחות לעור).
בהשאלה מתייחסים גם לטפילים חברתיים  בתוך החברה האנושית, אשר נחשבים מזיקים שאינם תורמים לחברה.


== סיווגים ==

ניתן לחלק את הטפילים השונים על פי מספר סיווגים:


=== גודל הטפיל (מיקרו\מקרו) ===
מיקרו-טפילים (Microparasites): הכוללים מספר גדול של חיידקים ופרוטוזואה, אשר קטנים מכדי לראות מבעד למיקרוסקופ. עקב גודלם הקטן הם יכולים להיכנס לחורים קטנים בגוף ולעיתים קשה להילחם בהם.
'מקרו-טפילים (Macroparasites): ברובם הם חרקים, עכבישאים, תולעים שטוחות ותולעים נימיות.


=== מיקום הטפיל על הפונדקאי (חיצוני\פנימי) ===
טפיל חיצוני (Ectoparasite): טפיל החי על פני שטחו של הגוף. קרוי גם אקטוזואון או אפיזואון.
טַפִּיל פְּנִימִי (Endoparasite): טפיל שחי בתוך גוף הפונדקאי. עם הטפילים הפנימיים נמנים פטריות, חיידקים, חד תאיים, תולעים ועוד. במעי יונקים רבים, כולל בני אדם, חיות תולעים כגון תולעים עגולות (Roundworms) ותולעי סרט (tapeworms).רוב הטפילים הפנימיים חיים במעיים, ברקמות הגוף, כגון בשרירים, בלימפה, חלק קטן מהם פולש לכלי הדם ובנוסף, ישנם טפילים פנימיים החיים על גבי העור כמו זחלי זבובים של אסטריתיים, בוהקנים או שחמטניים הגורמים לריממת.


=== רמת התלות בפונדקאי (בהכרח/תקופתי/חופשי) ===
טפיל בהכרח או טפיל אובליגטורי (Obligatory Parasite): טפיל זה אינו יכול לחיות ולהתרבות ללא פונדקאי. רוב הטפילים הפנימיים של יונקים כגון כלבים וחתולים הם טפילים בהכרח. אמנם הביצים של חלקם (כגון תולעת עגולה) יכולות לחיות במצב רדום מחוץ לפונדקאי, אך אינן יכולות להתפתח ללא פונדקאי.
טפיל תקופתי: טפיל זה יכול לנוע מפונדקאי אחד לשני ולעיתים לחיות תקופה קצרה ללא פונדקאי, לדוגמה: קרציה. היא זקוקה לפונדקאי כדי למצוץ את דמו, אך עוברת מפונדקאי אחד לשני.
טפיל חופשי (פקולטטיבי): טפילים אלו יכולים לחיות, לישון ולהתרבות מחוץ לפונדקאי. לדוגמה התולעת Pelodera strongyloides החיה בבוץ אך אוהבת לעלות על פרווה של יונקים שונים ולגרום בכך לעיתים לזיהומים ודלקות.


=== מעבר בין פונדקאים (חריג\zoonoses) ===
טפיל חריג (Aberrant): טפילים היכולים לחיות רק על פונדקאי ספציפי, ואינם יכולים לעבור לסוג פונדקאי אחר. במקרים שהם עוברים לסוג אחר, כזה שאינם מותאמים אליו (ולכן במקרה זה נקראים "חריגים") הם גורמים נזק לא רק לעצמם אלא גם לתגובה חריפה בגוף הפונדקאי, דבר העלול לגרום למחלה קשה.
טפיל זואונוטי (Zoonoses): טפיל היכול לעבור מבעלי חיים לבני אדם ללא הבדלי השפעות עליהם. בהשאלה, טפילים אלה יכולים לעבור בין סוגים שונים של פונדקאים, למשל נמטודות היכולות לעבור ממעי אדם למעי כלב או חתול. במקרה כזה, התסמינים של הפונדקאים השונים יהיו דומים, וגם שיטות הטיפול לעיתים תהיינה דומות.


=== מחזור חיים (ישיר\עקיף) ===
מחזור חיים ישיר (Direct Life Cycle): טפיל זה אינו זקוק לסביבה אחרת או לנשא כדי לגדל את הדור הבא. לדוגמה, נמטודות.
מחזור חיים עקיף (Indirect Life Cycle): טפיל זה זקוק לגדל או להעביר את צאצאיו דרך פונדקאי ביניים. למשל, תולעים מסוג heartworms חיות ביונקים כגון כלבים או חתולים. אך בשלב המוקדם של חייהן הן חייבות להתפתח בתוך יתושים, ורק לאחר מכן עוברות ל"פונדקאי הסופי" (Definitive Host).


== משמעויות נוספות של טפילים ==


=== פרזיטואידים ===
פרזיטואידים הם טפילים המטילים את ביציהם לתוך גוף הפונדקאי והצעירים המתפתחים ניזונים ממנו, עוצרים את מחזור חייו והורגים אותו. התופעה מוכרת ממספר חרקים כמו כלצידים ושאר צרעות וכמה זבובאים.


=== טפילי תטולה ===
בעלי חיים המשלימים את מחזור חייהם על ידי ניצול התנהגות חברתית של מינים אחרים, כגון הקוקייה המטילה את ביציה בקן של מינים אחרים, קטנים יותר, כך שהגוזל יכול להדוף אותם החוצה ולגדול תחת חסות המין האחר. מינים אחרים רק מטילים ביצים תחת מין דוגר (למשל ברווז שחור-ראש) והאפרוחים מתפקדים לבד. מספר מינים של טפילים רגילים מנצלים את כישוריהם גם למטרות רבייה.


=== חומסנות ===
חומסנות היא התנהגות אכילה של מינים שבמקרים רבים כלל לא ניזונים מאכילה זו, אלא רק אפורטוניסטים על טרף של ציידים אחרים, אותם הם דוחקים משללם. מספר חומסנים משתמשים בחומסנות קבועה כדי להטעות טורפים גדולים מהם, למשל כמה עכבישים קטנים.


=== צמחים טיפלים ===
ישנם שני סוגי צמחים טפילים: 

צמחים טפילים מלאים (Holoparasites): צמחים שלא מבצעים פוטוסינתזה, אלא קולטים חומרים מוטמעים, בנוסף למים ומינרלים, מרקמות הצמח הפונדקאי שלהם ולעיתים משתלטים עליו והורגים אותו.
צמחים טפילים למחצה (Hemiparasites): צמחים טפילים המבצעים פוטוסינתזה, אך קולטים מים ומינרלים מהפונדקאי שלהם. עצים גדולים יכולים לחיות זמן רב עם טפילים למחצה.


== קישורים חיצוניים ==

פרופ' דן יואל, "טפילים בעולם הצמחים" באתר "הספרייה הווירטואלית של מטח"; פורסם במקור ב"טבע הדברים" גיליון 4 יוני-יולי 1994
סרטון על טפילים, "The Most Horrifying Parasites!", YouTube
טפילות, באתר אנציקלופדיה בריטניקה (באנגלית)


== הערות שוליים ==