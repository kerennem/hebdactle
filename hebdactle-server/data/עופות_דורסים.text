עופות דורסים הם עופות הניזונים מבשר של בעלי חיים אחרים. ייחודם של העופות הדורסים הוא בדרך שבה הם הורגים את טרפם. כיוון שכולם מצוידים בטפרים הם נוהגים לעוט על הטרף ולנעוץ בו אותם. לעיתים הדורס ממש מחכך בתפיסתו את קורבנו כלפי המשטח שעליו הוא נע ו"דורס" אותו ומכאן בא להם שמם.
מקור השם הוא בהגדרה הלכתית לדורס בסימני כשרות של עופות בה עוף כלשהו "דרס" את טרפו ("שנועץ צפרניו בבעלי חיים ודורסן, וכעין דרוסת הנץ"). בתוך הגדרה זו כלולים עופות רבים שאינם נחשבים כיום דורסים, אך כל העופות הדורסים כהגדרתם כיום עונים על הגדרה זו.


== מיון ==
הדורסים הם קבוצה לא טקסונומית המכילה היום ארבע סדרות נפרדות, כשבעבר היו עופות דורסים נוספים כמו הפורוסרקוסיים שנכחדו, אם כי הם שייכים לסדרת הקריאמאים, קרובי משפחה רחוקים של העגוראים.
הסדרות הקיימות הם:

סדרת דורסי היום (Accipitriformes) - הכוללת את משפחת הנציים (Accipitridae) והלבלריים (Sagittariidae), היא סדרה מגוונת ביותר במחלקת העופות, ומיניה נפוצים בכל העולם מלבד אנטארקטיקה. חלק מהדורסים בסדרה הם אוכלי נבלות כמו הנשר והרחם. בעבר נכללו בסדה גם משפחת הבזיים (Falconidae) והקונדוריים (Cathartidae).
		
		
		
		
סדרת הבזאים (Falconiformes) - המכילה משפחה יחידה: בזיים (Falconidae). סדרה זו חדשה יחסית ובעבר הייתה שייכת לדורסי היום. בתוכה נמצאים מיני הקרקרה, הבזונים והבזים המהירים, העופות המהירים ביותר בעולם, והמהיר מכולם הוא הבז הנודד שיכול לצלול במהירות של עד 389 קמ"ש. לבזים מקור מאונקל, טפרים חדים וכנפיים בצורת חרמש. לקרקרות מקורים גדולים, ראשים בולטים עם ציצות גדולות והם איטיים בהרבה מהבזים.

		
		
		
		
סדרת דורסי הלילה (Strigiformes) - הכוללת את המשפחות: תנשמתיים (Tytonidae) וינשופים (Strigidae), היא סדרה, שהמינים בה מאופיינים בראש גדול יחסית לגופם, עיניים גדולות ממוקמות בחזית הראש, צוואר קצר, גוף חזק וגוצי וזנב קצר. כמו דורסי היום, דורסי הלילה הם טורפים המצוידים בטפרים חזקים, המשמשים אותם ככלי צייד עיקרי. טרפם של עופות אלה כולל מכרסמים, ארנבות, חרקים ועופות (כולל דורסי יום).
		
		
		
		
		
סדרת הקונדוראים (Cathartiformes) - הכוללת משפחה קיימת אחת - קונדוריים (Cathartidae) החיים רק ביבשת אמריקה. חלק מהחוקרים רואים בהם משפחה של דורסי יום. עופות אלו גדולים יותר מכל שאר הדורסים ובעלי מקור ארוך וחד, חוש ריח חזק בשונה מרוב העופות איתו הם יכולים להגיע לפגרים ורגליים ארוכות. הם מעופפים בעזרת דאייה על זרמי אוויר חם בחיפוש אחר פגרים. לעיתים נדירות הם גם יצודו חיות איטיות. כשהם מוצאים נבלה הם מתגודדים סביבה בחבורות גדולות.
		
		
		


== קישורים חיצוניים ==

עופות דורסים, באתר אנציקלופדיה בריטניקה (באנגלית)