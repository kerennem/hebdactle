נהר הדוֹן (ברוסית: Дон) הוא אחד הנהרות הארוכים והחשובים ברוסיה. מוצאו בעיר נובומוסקובסק שבמחוז טולה ומסתיים בים אזוב. אורכו כ-1,950 ק"מ. העיר החשובה ביותר הנמצאת לאורכו היא רוסטוב על דון. בנקודה המזרחית שלו נהר הדון קרוב לנהר הוולגה ותעלת הוולגה-דון מחברת ביניהם והיא מעבר חשוב לסחורות.


== היסטוריה ==
בעת העתיקה, נהר הדון נחשב לגבול בין אירופה לאסיה. בספר היובלים הוא נזכר גם כן כחלק מהגבול שבין חלקותיהם של בני נח, כאשר חלקתו של יפת מצפון וחלקתו של שם מדרום. בתקופת הסקיתים הנהר נודע ביוונית בשם טאנה (Tanaïs) ומאז משמש כנתיב מסחר מרכזי.
בנקודתו המזרחית ביותר, נהר הדון מגיע בסמוך לנהר הוולגה, ותעלת הוולגה-דון, באורך של 105 קילומטרים מחברת בין השניים, ויוצרת נתיב שיט מרכזי. המבצר הכוזרי סארכיל שלט על נקודה זו בימי הביניים. אזור זה של הנהר גם היווה מוקד קרב מרכזי במהלך מבצע אורנוס, שהיה אחד מנקודות המפנה במלחמת העולם השנייה. 
משמו של נהר הדון גם נגזר שמם של הקוזאקים של הדון, קוזאקים שהתיישבו בעמק הדרומי והפורה של הנהר במאות ה-16 וה-17. בספרות המודרנית, הנהר מופיע בעבודותיו של מיכאיל שולוחוב, סופר שנולד בחבל ארץ זה, ליד סטאניצה ויושנסקיה (Вёшенская) ברוסיה.


== קישורים חיצוניים ==

דון, באתר אנציקלופדיה בריטניקה (באנגלית)


== הערות שוליים ==