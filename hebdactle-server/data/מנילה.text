מנילה (בפיליפינית: Lungsod ng Maynila, "לונגסוד נג מיינילא") היא בירת הפיליפינים, שוכנת על חופו המערבי של האי לוזון, הגדול באיי המדינה, על גדות הנהר פסיג וחוף מפרץ מנילה. בעיר מתגוררים כ-1.6 מיליון תושבים, מה שהופך אותה לעיר השנייה בגודלה בפיליפינים אחרי קזון סיטי, שנמצאת במטרופולין שלה. במטרופולין שלה, המהווה מחוז בפני עצמו, מתגוררים כ-11 מיליון תושבים, מה שהופך את מנילה לאחד המטרופולינים הגדולות בעולם. באזור האורבני שסובב את המטרופולין של העיר מתגוררים כ-21 מיליון תושבים.
מנילה היא מרכז הפעילות הכלכלית והתרבותית של המדינה, כמחצית מתעשיית האי לוזון מרוכזת בה. מצויים בה מפעלי טקסטיל, הוצאות ספרים, תעשיית מזונות, צבעים, תרופות, אלומיניום, תבלינים, טבק, קוקוס, עץ ועוד. יש בה עשרות מוסדות להשכלה גבוהה, בהם אוניברסיטת סנטו תומאס, העתיקה ביותר בפיליפינים, שנוסדה ב-1611.
מצפון-מזרח למנילה שוכנת קזון סיטי. שתי הערים ביחד עם ערים נוספות באזור יוצרות מטרופולין ענקית. שתי הערים התחלפו ביניהן בתפקיד בירת המדינה: מנילה הייתה הבירה מ-1946 עד 1948, מאותה שנה ועד 1976 הייתה הבירה קזון סיטי, ואז חזרה מנילה להיות הבירה. רוב תושביה של העיר הם פיליפינים, אך יש בה גם מיעוט גדול של סינים, המהווים כעשירית מהאוכלוסייה.


== היסטוריה ==
ראשיתה של העיר במאחז מוסלמי, שהוקם כדי לגבות דמי מעבר משייטי הפסיג. הספרדים כבשו את האזור ב-1571 והקימו את מבצר אינטרמורוס (בתוך החומות) - גרעינה העתיק של העיר. הם שלטו בה עד 1898, ואז נכבשה בידי ארצות הברית, לאחר שהצי האמריקני הביס את הצי הספרדי במפרץ מנילה. אותו מפרץ עצמו היה כעבור כ-50 שנה זירתו של אחד הקרבות המרים בין ארצות הברית ליפן במלחמת העולם השנייה: חיל המצב האמריקני באי קורגידור שבכניסה למפרץ עמד חמישה חודשים בהתקפות יפניות עזות ביותר, עד שנכנע במאי 1942. 
את התוכנית האדריכלית לעיר המודרנית הכין ב-1900 האדריכל האמריקאי דניאל ברנהם (Daniel Burnham), לאחר ניסיונו הרב בשיקגו ובוושינגטון. בשנת 1908 בעיר הוקמה אוניברסיטת הפיליפינים.
במאי 2001 הכריזה הנשיאה החדשה של הפיליפינים על מנילה כעיר "במצב של מרד" בשל פעילות תומכי הנשיא המודח באזור. היא הוציאה צו המעניק זכויות נרחבות לכוחות הצבא, לפיכך יש להימנע מנוכחות בהתאספויות פומביות גדולות בעיר.


== גאוגרפיה ==
העיר בנויה סביב נהר הפסיג, שחוצה אותה לשניים. במרוצת השנים נהיה הנהר מזוהם בגלל ההתפתחות התעשייתית של העיר, וחיים לא מסוגלים להתפתח בו. מנילה עצמה מחולקת ל-16 מחוזות, כאשר שמונה מהם נמצאים מצפון לנהר ושמונה מדרומו. כל המחוזות פרט לאחד (Port Area) היו פעם ערים עצמאיות, וחלק מהם עדיין שומרים על עצמאות מסוימת.
מנילה היא העיר הצפופה בעולם. שטח העיר הוא 38.52 קילומטר מרובע, ועם יותר מ-11 מיליון תושבים מגיעה צפיפות האוכלוסייה במנילה ל-43,258 נפשות לקילומטר מרובע.


== אקלים ==
מזג האוויר במנילה הוא טרופי, כלומר חם ולח. במנילה יש שתי עונות: יבשה וגשומה. העונה היבשה משתרעת מדצמבר עד מאי, והגשומה מיוני עד נובמבר. החודשים החמים ביותר הם אפריל ומאי, לפני הגשמים הראשונים. הטמפרטורה הממוצעת במנילה היא 27 מעלות צלזיוס. אחוזי הלחות נעים בין 70% באפריל ל-85% בספטמבר. כמות הגשם השנתית היא בסביבות 2,100 מילימטר.
האי לוזון הוא מקום בו פוגעים טייפונים רבים, בעיקר בעונה הגשומה. שיטפונות גדולים עלולים לחסום עורקי תחבורה ראשיים. בנוסף, קיימים בפיליפינים הרי געש רבים. בשנים 1991 ו- 1993 התפרץ הר הגעש פינטובו, הנמצא מצפון למנילה, וגרם להרס רב. רעידות אדמה גם מתרחשות באזור זה.


== כלכלה ==


=== תיירות ===
מדי שנה פוקדים את העיר כמיליון תיירים, המבקרים בין היתר בעיר העתיקה אינטראמורוס, בפארק האוקיינוס של מנילה, בבינונדו (צ'יינה טאון) בארמון מאלאקניינג ובגנים שבסביבתו ובגן החיות של מנילה.
נמל התעופה הבינלאומי נינוי אקינו הממוקם בדרום מטרופולין מנילה משרת את העיר.
החל משנת 1975 פועלת מערכת של המטרופולין של מנילה.


== קישורים חיצוניים ==

 אתר האינטרנט הרשמי של מנילה (באנגלית)
על העיר ועל ההיסטוריה שלה
מדריך לתיירים (מכיל הרבה עובדות על העיר)
יריב פישר, מנילה: מדריך עירוני, באתר ynet, 20 באפריל 2014
שירי הדר, MUST: המקומות שחובה לראות במנילה, באתר ynet, 24 באוגוסט 2017


== הערות שוליים ==