אריאל (אריק) בנדו (נולד ב-5 בדצמבר 1973) הוא כדורגלן עבר ישראלי ששיחק בעמדת הבלם, בנדו שיחק במכבי חיפה ובבית"ר ירושלים, והוא שיאן ההופעות של הנבחרת הצעירה עם 39 הופעות, וכן שיאן ההופעות בליגת העל עם 573 הופעות. היה שיאן ההופעות של נבחרת ישראל עם 94 הופעות. 


== קריירה ככדורגלן ==
בנדו גדל כבלם קדמי בקבוצת הנוער של מכבי חיפה, בה שיחקו בעבר גם אביו ושני אחיו. את הופעת הבכורה שלו בקבוצה הבוגרת של המועדון ערך בשנת 1991, ועמה זכה בגביע המדינה בעונת 1992/1993 ובאליפות בעונת 1993/1994, בה זכתה חיפה לאחר שלא הפסידה במשחק ליגה אחד במהלך כל העונה. בנדו הצעיר שימש אז כמחליף ראשון לחוליית ההגנה שכללה את המגן הימני אלון חרזי, המגן השמאלי משה גלאם, והבלמים מרקו בלבול ורומן פץ. בגלל העונה הארוכה (39 משחקים) בנדו שיחק לא מעט והיה שותף מלא לאליפות.
בתחילת עונת 1994/1995 עבר בהשאלה לבית"ר ירושלים כדי להתחשל וכעבור שנתיים (בשנת 1996) חזר למכבי חיפה אחרי שרוב כוכביה עזבו. בנדו נשאר העוגן בהגנה לצד מספר רב של בלמים אחוריים ומגינים שהתחלפו: מרקו בלבול, סרגיי בלאנצ'וק, אדגרדו אדינולפי, גולן דרעי, אנדריי אוסטרובסקי, אריק אג'יפור ואבישי ז'אנו. בעונת 1999/1998 קיבל את סרט הקפטן.
בהדרכתו של אברהם גרנט זכו בנדו ומכבי חיפה בשתי אליפויות ברציפות. בעונת 2002/2003 עזב גרנט לאמן את נבחרת ישראל והחליף אותו יצחק שום. בימי שום הצליחה מכבי חיפה להעפיל לשלב הבתים בליגת האלופות, והייתה הקבוצה הישראלית הראשונה שעשתה זאת, אך בעונה זאת הפסידה את האליפות בגלל הפרש שערים. אחרי ששום עזב, מונה רוני לוי, מקשרי עונת 1993/1994 (בה זכתה חיפה באליפות ללא הפסד), למאמן הקבוצה. תחת הדרכתו של רוני לוי זכו בנדו וחיפה בעוד שלוש אליפויות נוספות, כאשר באותן עונות הציגה חיפה מערך הגנה חזק וקשוח, שהורכב מבנדו, חרזי, קייסי וז'אנו, וספג מעט מאוד שערים.
בתום עונת 2005/2006 עזב את קבוצת נעוריו מכבי חיפה על אף שהיה קשור אליה בחוזה. בנדו פתח בהליכים משפטיים נגד הקבוצה שהופסקו, ולבסוף הגיע לפשרה עם נשיא המועדון יעקב שחר שמכר את כרטיסו לבית"ר ירושלים. בנדו זכה עם בית"ר בשתי אליפויות ובשני גביעי מדינה, ובגביע הטוטו, כולל עונת דאבל. בשנים 2003–2008 זכה בנדו ב-5 אליפויות ברציפות. בעונת 2009/2010, הפך בנדו לשיאן ההופעות בליגת העל בכל הזמנים. בנדו אף שימש כקפטן הקבוצה בחלק מתקופתו במועדון.
בתחילת עונת 2010/2011 חזר בנדו לעונת פרישה במכבי חיפה. את העונה פתח בנדו כשחלקים מהקהל התנגדו לחזרתו מבית"ר, וכשבפן המקצועי הוא מהווה כינור שלישי בהגנה, וכמעט ואינו משחק. לקראת אמצע העונה תפס בנדו מקום של קבע בהרכב והיה אחד מעמודי התווך שהובילו לזכייתה באליפות המדינה. בטקס הנפת צלחת האליפות הצטרף בנדו, בעברו קפטן הקבוצה, לקפטן יניב קטן בהנפת הצלחת.
בסיום אותה עונה הודיע בנדו כי יישאר בקבוצה עונה נוספת, אך בעקבות סדרת בדיקות שלאחריהן הומלץ לו על הפסקת פעילותו, כינס ב-21 ביוני 2011 מסיבת עיתונאים בה הודיע על פרישה ממשחק פעיל.
בנדו זכה ב-7 אליפויות במדי מכבי חיפה, שני גביעי מדינה ושלושה גביעי טוטו. במכבי חיפה רשם בנדו 399 הופעות ו-9 שערי ליגה. כמו כן, שימש בנדו כקפטן הקבוצה בין בשנים 1999–2006.


=== נבחרת ישראל ===
בנדו הוא שיאן ההופעות של נבחרת הנבחרת הצעירה של ישראל. ב-1 באוגוסט 1992 ערך את הופעת הבכורה שלו במדיה, בניצחון 0–14 על הנבחרת הצעירה של גרינלנד. מאז ועד שנת 1995 רשם 39 הופעות במדי הנבחרת הצעירה.
בנדו שיחק בנבחרת נבחרת ישראל הבוגרת, בה ערך 94 הופעות, והיה שיאן ההופעות שלה (עד ששיאו נשבר על ידי יוסי בניון). ב-17 במאי 1995 ערך את הופעת הבכורה שלו בנבחרת, במשחק ידידות מול נבחרת ברזיל באצטדיון רמת גן. במוקדמות מונדיאל 2006 היה אחד מהקפטנים של הנבחרת (יחד עם אבי נמני). במשחקי מוקדמות יורו 2008 בחר מאמן הנבחרת דרור קשטן שלא לזמנו בהתחלה אך מאוחר יותר השתמש בשורותיו בתור קשר אחורי. בעמדה זו שיחק במשחקו האחרון בנבחרת, מול נבחרת אנגליה באצטדיון ומבלי, שנערך ב-8 בספטמבר 2007.
ב-2 בספטמבר 2011, במשחק מול נבחרת יוון במסגרת מוקדמות יורו 2012, קיבל בנדו, ביחד עם שמעון גרשון ורונן חרזי, גביע הוקרה מטעם ההתאחדות לכדורגל בישראל, על תרומתו לנבחרת.


=== סגנון משחק ===
אריק בנדו שיחק רוב הקריירה שלו כבלם קדמי ונחשב לאחד הבלמים הטובים ביותר ששיחקו בישראל אי-פעם. הוא היה בלם קשוח בעל משחק ראש טוב שהיה קשה מאוד לעבור אותו. בשל כך נודע בכינוי "התחנה האחרונה". פעמים רבות שימש גם כשומר אישי על חלוצי היריב והצטיין בתפקיד זה.
אחד מסימני ההיכר של בנדו הוא עמידתו הזקופה (גב מתוח) כאשר הראש מורם כלפי מעלה, שאפיינה אותו גם בזמן משחקים. עמידה זו השתרשה גם בצה"ל בתרגילי סדר ומסדרים, ומכונה "נוהל בנדו".


== קריירה כמאמן ==
ב-2012 הצטרף בנדו לצוות המקצועי של מכבי חיפה בתור עוזר מאמן נוסף לאלישע לוי, אך לאחר סיום עונת 2011/2012, כשלוי עזב את המועדון ומונה במקומו לתפקיד המאמן ראובן עטר, עבר בנדו לשמש כמאמן קבוצת הנוער החל מעונת 2012/2013. תחת הדרכתו רשמה קבוצת הנוער 8 ניצחונות רצופים. בנובמבר 2012 מונה אריק למאמנה הזמני של קבוצת הבוגרים של מכבי חיפה, לאחר פיטוריו של המאמן ראובן עטר, ובהמשך מונה למאמן הקבוע של המועדון. תחת הדרכתו של בנדו חל בקבוצה שיפור ניכר ביכולת ובתוצאות והקבוצה סיימה את העונה במקום השני.
כאות הערכה על הישגיו בהזנקת הקבוצה ממאבקי הירידה אל צמרת הטבלה, שכרו של בנדו שודרג והוחלט שימשיך כמאמן הקבוצה גם בעונת 2013/2014. את עונתו השנייה כמאמן פתח בנדו עם עלייה לשלב הבתים של הליגה האירופית, כשבדרך מנצחת קבוצתו את חזר לנצ'ראן בחוץ 8–0, הניצחון הגדול ביותר של קבוצה ישראלית במסגרת אירופית. בעונה זו סיים עם הקבוצה במקום החמישי בליגה, ובסופה סיים את תפקידו במועדון.
ב-25 בפברואר 2014 מונה בנדו לעוזרו של אלי גוטמן, מאמן נבחרת ישראל.
במאי 2015 מונה בנדו למאמן הנבחרת הצעירה של ישראל. במאי 2016 התפטר מאימון הנבחרת הצעירה.
ב-24 במאי 2016 מונה למאמנה של בני יהודה תל אביב. ב-24 באוקטובר אותה השנה, לאחר הפסד למכבי פתח תקווה, פוטר מתפקידו כמאמן קבוצת בני יהודה תל אביב.
ב-28 במאי 2017 מונה בנדו למאמן הפועל רמת-גן גבעתיים מהליגה הלאומית, וב-21 באוקטובר 2017 פוטר מתפקידו.
ב-1 במאי 2018 חזר לשמש כמאמן קבוצת הנוער של מכבי חיפה, ולאחר עונה אחת פוטר מתפקידו.
ב-15 ביוני 2021 מונה רשמית לעוזר המאמן של רוני לוי בקבוצת הפועל באר שבע.ב-1 במרץ 2022 סיים את תפקידו לאחר שהמאמן רוני לוי פוטר מתפקידו.


== חיים אישיים ==
אריק הוא בנו של כדורגלן העבר שלמה בנדו ואחיו של כדורגלן העבר תום בנדו.גם הם שיחקו במכבי חיפה. אחיו של אריק, בן בנדו, הוא מורה בבית הספר הריאלי העברי בחיפה.
אריק למד בבית הספר "חוגים" בחיפה.
ביוני 2009 נישא לשחקנית אילנה ברקוביץ'. במרץ 2011 נולד לזוג בן. ב-2016 השניים התגרשו.


== תארים ושיאים ==
אריק בנדו הוא אחד השחקנים המעוטרים בישראל, וברשותו מספר רב של תארים קבוצתיים, ברובם הוא זכה במדי מכבי חיפה.

מכבי חיפהאליפות (7): 1993/1994, 2000/2001, 2001/2002, 2003/2004, 2004/2005, 2005/2006, 2010/2011
גביע המדינה (2): 1992/1993, 1997/1998
גביע הטוטו (3): 1993/1994, 2002/2003, 2005/2006בית"ר ירושליםאליפות (2): 2006/2007, 2007/2008
גביע המדינה (2): 2007/2008, 2008/2009
גביע הטוטו: 2009/2010בנדו הוא גם שיאן הופעות במספר מסגרות:

שיאן ההופעות בליגת העל בכדורגל: 573
לשעבר שיאן ההופעות בנבחרת ישראל בכדורגל: 94 (כיום, שלישי במספר ההופעות אחרי יוסי בניון וטל בן-חיים (1982))
שיאן ההופעות בנבחרת ישראל הצעירה בכדורגל: 39
מקום שלישי במספר ההופעות במכבי חיפה: 399


== קישורים חיצוניים ==
פרופיל, באתר ההתאחדות לכדורגל בישראל
פרופיל, באתר Transfermarkt
פרופיל, באתר Soccerway
פרופיל, באתר WorldFootball.net
פרופיל, באתר National Football Teams
פרופיל, באתר FootballDatabase.eu
פרופיל המאמן, באתר Transfermarkt
עמוד השחקן באתר הרשמי של מכבי חיפה
נבו זעירא, ‏עם ראש למעלה: אריק בנאדו פרש, המורשת נשארה, באתר ONE‏, 24 ביוני 2011


== הערות שוליים ==