ספנסר טרייסי (באנגלית: Spencer Tracy;‏ 5 באפריל 1900 - 10 ביוני 1967) היה שחקן אמריקני זוכה שני פרסי אוסקר, אשר כיכב ב-74 סרטים בין השנים 1930 - 1967.


== ביוגרפיה ==
טרייסי נולד בוויסקונסין למשפחה ממוצא אירי. הוא החל את קריירת המשחק שלו בתיאטרון, כשכיכב במחזה המצליח, "המייל האחרון" בברודוויי, בשנת 1930. הבמאי ג'ון פורד ראה אותו במחזה וליהק אותו לסרטו "במעלה הנהר" לתפקיד הראשי. ב-1935 חתם טרייסי חוזה עם אולפני M.G.M והקריירה שלו החלה לתפוס תאוצה. הוא התפרסם בתור שחקן של תפקידי אופי, וגילם שורה של תפקידים של דמויות הגונות וישרות. טרייסי כיכב לצד גדולי השחקנים בהוליווד, ובין השאר שיחק בתשעה סרטים לצד קתרין הפבורן, עימה ניהל גם מערכת יחסים רומנטית ממושכת . הוא שיתף פעולה עם הבמאי סטנלי קריימר, ושיחק בארבעה מסרטיו.
טרייסי זכה בפרס אוסקר לשחקן הטוב ביותר פעמיים ברציפות, על הופעותיו בסרטים "ספנים אמיצים" (1937) וב"עיר הנערים" (1938). הוא מחזיק בשיא המועמדויות לפרס האוסקר בקטגוריית השחקן הטוב ביותר - תשע מועמדויות (ביחד עם לורנס אוליבייה).
ב-1940 קיבל טרייסי תואר כבוד ממכללת ריפון.
ב-1967 נפטר טרייסי מאי ספיקת לב, 17 יום לאחר סיום צילומי הסרט "נחש מי בא לסעוד", תפקיד אשר הביא לו מועמדות אחרונה לפרס האוסקר ואת פרס באפט"א לשחקן הטוב ביותר בתפקיד ראשי.
ב-1988 יסדה אוניברסיטת קליפורניה את "פרס ספנסר טרייסי". הפרס ניתן לשחקנים בעלי הישגים בקריירת המשחק שלהם.


== פילמוגרפיה נבחרת ==

זעם  (1936)
ספנים אמיצים (1937)
עיר הנערים (1938)
ד"ר ג'קיל ומיסטר הייד (1941)
אשת השנה (1942)
בחור ושמו ג'ו (1943)
שלושים שניות מעל טוקיו (1944)
הצלב השביעי (1944)
מצב האומה (1948)
צלע האדם (1949)
אבי הכלה (1950)
הרווח הקטן של אבא (1951)
פאט ומייק (1952)
בהלה בצוק השחור (1954)
הזקן והים (1958)
משפט הקופים (1960)
משפטי נירנברג (1961)
מטורף, מטורף, מטורף העולם (1963)
נחש מי בא לסעוד (1967)


== קישורים חיצוניים ==
 ספנסר טרייסי, במסד הנתונים הקולנועיים IMDb (באנגלית)
 ספנסר טרייסי, באתר AllMovie (באנגלית)
 ספנסר טרייסי, באתר Rotten Tomatoes (באנגלית)
 "ספנסר טרייסי", במסד הנתונים הקולנועיים Kinopoisk.ru (ברוסית)
 ספנסר טרייסי, באתר MusicBrainz (באנגלית)
ב. דוד, הכוכב האהוב עלי - ספנסר טריסי, דבר, 30 בינואר 1948
ספנסר טרייסי, באתר "Find a Grave" (באנגלית)
ספנסר טרייסי, באתר אנציקלופדיה בריטניקה (באנגלית)