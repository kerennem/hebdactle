סר אלק גינס (באנגלית: Alec Guinness;‏ 2 באפריל 1914 – 5 באוגוסט 2000) היה שחקן קולנוע ותיאטרון אנגלי מדור הנפילים של התיאטרון והקולנוע שכלל את לורנס אוליבייה, פיטר יוסטינוב, ג'ון גילגוד ורלף ריצ'רדסון.


== ביוגרפיה ==
אלק גינס נולד בלונדון. הוא מעולם לא הכיר את אביו, ועד גיל 14 לא ידע אפילו ששם משפחתו גינס. לפני שהתחיל להופיע כשחקן עבד כקופירייטר במשרד פרסום. ב-1936 הופיע לראשונה בתיאטרון "אולד ויק" הלונדוני. הוא התחתן עם השחקנית והמחזאית מרולה סלמן ב-1938. בנם מתיו נולד ב-1940.
במלחמת העולם השנייה שירת אלק גינס בצי המלכותי. הוא השתתף בפלישה לסיציליה ולאי אלבה, ואחרי כן בהעברת אספקה לפרטיזנים היוגוסלבים.
תפקידיו המשמעותיים הראשונים בקולנוע היו בשורה של קומדיות שהופקו בשנות החמישים באולפני אילינג. אולפנים אלה היו שם דבר בעולם לקומדיות בריטיות מתוחכמות, וסיפקו לגינס הזדמנות פז להפגין את היכולת הקומית הווירטואוזית שלו. הוא גילם שמונה דמויות שונות בסרט "דם כחול" (Kind Hearts and Coronets). סרטים אחרים שהשתתף בהם בתקופה זו היו "חביבי הנשים", "כנופיית לבנדר היל" ו-"האיש בחליפה הלבנה".
ב-1952 קיבל תפקיד ראשי רומנטי בסרט "הקלף" (The Card) לצדה של פטולה קלארק. ב-1954, במהלך צילומי הסרט "האב בראון" (Father Brown), המיר את דתו לקתולי, והיה נוצרי אדוק עד סוף ימיו.
פריצת הדרך שלו בקולנוע הייתה כשנבחר לגלם את תפקיד הקולונל בסרטו של דייוויד לין "הגשר על הנהר קוואי". התפקיד זיכה את גינס בפרס אוסקר לשחקן הטוב ביותר לשנת 1957.
כמה מתפקידיו הזכורים ביותר היו בסרטיו של הבמאי דייוויד לין, בהם הופעות בסרטים "תקוות גדולות", "אוליבר טוויסט", "לורנס איש ערב", "ד"ר ז'יוואגו" ו"המעבר להודו".
ב-1959 קיבל ממלכת בריטניה תואר אבירות על הישגיו בקולנוע ובתיאטרון.
בשנת 1970 החל להופיע בטלוויזיה, וזכה להצלחה כשגילם את דמותו של המרגל ג'ורג' סמיילי בסדרה על פי ספריו של ג'ון לה קארה "החפרפרת" ו"כל אנשי סמיילי".
ב-1977 בחר בו ג'ורג' לוקאס לגלם את דמותו של אובי-וואן קנובי במלחמת הכוכבים. על אף שזהו אחד התפקידים הידועים ביותר שלו, לא אהב גינס את התפקיד, וסיפר כי דחק בלוקאס "להרוג" את הדמות.
הוא היה מועמד לאוסקר על תפקידו במלחמת הכוכבים, ועל תפקידו כמר דוריט בסרט "דוריט הקטנה" (על פי הספר דוריט הקטנה של צ'ארלס דיקנס). ב-1980 קיבל פרס אוסקר מיוחד על תרומתו לקולנוע.
גינס עסק בקריינות של קטעי שירה קלאסית אנגלית, ובהם מיצירות שייקספיר.
אלק גינס מת בגיל 86 ממחלת הסרטן, ונקבר בפטרספילד, המפשייר שבאנגליה.


== פילמוגרפיה ==


== קישורים חיצוניים ==

אלק גינס, באתר "Find a Grave" (באנגלית)
אלק גינס, באתר אנציקלופדיה בריטניקה (באנגלית)
 אלק גינס, במסד הנתונים הקולנועיים IMDb (באנגלית)
 אלק גינס, באתר AllMovie (באנגלית)
 אלק גינס, באתר Rotten Tomatoes (באנגלית)
 "אלק גינס", במסד הנתונים הקולנועיים Kinopoisk.ru (ברוסית)
 אלק גינס, באתר MusicBrainz (באנגלית)
 אלק גינס, באתר Discogs (באנגלית)