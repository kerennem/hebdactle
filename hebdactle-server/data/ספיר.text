סַפִּיר היא אבן חן השייכת למגוון צבעים של המינרל קורונדום. קורונדום באיכות של אבן חן שצבעה אדום מכונה "אודם" (רוּבי) ושאר גוני הקורונדום באיכות של אבן חן מכונים "ספיר".


== מאפיינים ==
אבני ספיר מצויות בטבע באמריקה הצפונית, במדגסקר, בברזיל, בהודו, בתאילנד וסרי לנקה בתוך סלעים ובחלוקי נחל. לעיתים ניתן למצאן ליד נהרות, שלשם נפלטו בתהליך טבעי. חברת שפע ימים טענה שמצאה אבני ספיר באגן הניקוז של נחל הקישון.הקורונדום (אודם וספיר) הוא המינרל הטבעי בעל הקשיות הגבוהה ביותר אחרי המואסניט והיהלום. הקשיות של הקורונדום נובעת בעיקר מהקשרים של חמצן ואלומיניום במינרל. קשרים אלה של שני יסודות קלים יחסית גורמים לאטומי החמצן והאלומיניום להיות קשורים בצפיפות גבוהה, ולכן, בנוסף לקשיותו, לקורונדום גם צפיפות גבוהה במיוחד.
צבעה הטבעי הנפוץ של אבן הספיר הוא כחול, שנוצר כתוצאה מתוספת ברזל וטיטניום. הגוון השחור באבני הספיר נוצר כתוצאה מנוכחות מגנטיט או ספינל.
תופעה אופטית מעניינת, המאפיינת אבני ספיר, היא התופעה המכונה "אסטריזם" – שלושה קווי אור על פי האבן היוצרים צורת כוכב. תופעה זו נוצרת רק בספיר מלוטש המכיל מחטים של המינרל רוטיל.
בארצות הברית, באוסטרליה ובתאילנד הספיר היא אבן ההולדת של חודש ספטמבר.


== ספיר מלאכותי ==
הודות לעמידותו בפני שריטות וחול, ושקיפותו, כולל לאור תת-אדום, הספיר משמש לייצור חיפויים לשעוני יוקרה, ראשי טילים ועוד. 
בטכנולוגיה משמש ספיר מלאכותי אשר מיוצר בשיטות של גידול גבישים, או שיטות מהירות יותר כמו לחיצה איזוסטטית חמה.
אחת השיטות הנפוצות ביותר לייצור ספיר היא שיטת צ'וחרלסקי (Czochralski) שבה גרעין התגבשות בצורת מוט ספיר קצר ודק מוכנס לתמיסת קורונדום, ואחר-כך נמשך החוצה בתנועה סיבובית איטית מאוד. התמיסה מתגבשת על המוט באותו כוון גבישי לכדי חד-גביש באיכות גבוהה. ספיר מלאכותי הוא בעל צבע שקוף לחלוטין, אלא אם נוספו לו אילוחים בכוונה תחילה לצורך שימוש כמוליך למחצה.
ספיר מלאכותי משמש במערכות אופטיות בהן נדרשת שקיפות גבוהה וקשיות גבוהה, למניעת שחיקה ושריטות בתנאי סביבה קשים, בייחוד שחיקה מחול.


== קישורים חיצוניים ==
ספיר, באתר אנציקלופדיה בריטניקה (באנגלית)


== הערות שוליים ==