סרדר ואללאבהבהאי פאטל (בגוג'ראטית: સરદાર વલ્લભભાઈ પટેલ; ‏31 באוקטובר 1875 - 15 בדצמבר 1950), היה מחוקק ומדינאי הודי. היה מנהיג מפלגת הקונגרס הלאומי ההודי. כיהן כסגן ראש ממשלת הודו הראשון (תחת ג'ווהרלל נהרו). פאטל נחשב לאחד מהאבות המייסדים של הרפובליקה של הודו, שמלא תפקיד מרכזי בתנועה לעצמאות הודו ובתהליך איחוד הודו. בהודו ובמקומות נוספים נוסף לשמו הכינוי סרדר שפירושו "מנהיג" בהינדית, אורדו ופרסית. הוא שימש בפועל כמפקד הצבא ההודי בזמן תהליך איחוד הודו ובזמן מלחמת הודו-פקיסטן ב-1947, וכונה "איש הברזל".
ב-2014 קבעה ממשלת הודו כי יום הולדתו, 31 באוקטובר, יצוין מדי שנה כ"יום האיחוד הלאומי".
נמל התעופה הבינלאומי באחמדאבאד, נמל התעופה סרדר ואללאבהבהאי פאטל , נקרא על שמו.
ב-2013 החלה הודו בהקמת פסל ברונזה בדמות פאטל, והפסל הושלם באוקטובר 2018. זהו הפסל הגבוה ביותר בעולם, בגובה 182 מטר - כפול מפסל החירות. הפסל המכונה, פסל האחדות ממוקם במרחק של כ-200 ק"מ מאחמדאבאד, העיר המרכזית במדינת גוג'ראט שבמערב הודו, בסמוך לחזה הפסל מתוכננת גלריה שתשקיף על הנוף באזור מגובה של כ-153 מטר.


== קישורים חיצוניים ==

ואלאבאי פאטל, באתר אנציקלופדיה בריטניקה (באנגלית)
ואלאבאי פאטל, באתר "Find a Grave" (באנגלית)