מיקסינות (שם מדעי: Myxini) היא מחלקה של מיתרניים חסרי לסתות המזכירים במראם צמדאים אך הם ריריים יותר, חיים בעומק הים והם חסרי עמוד שדרה אמיתי. הם היצורים המפותחים ביותר שאינם בעלי עמוד שדרה וקרובים מאוד לחולייתנים האמיתיים. בתוך מחלקה זו ישנה סדרה אחת - מיקסינאים (Myxiniformes) ובה משפחה יחידה - מיקסיניים (Myxinidae).
יצורים אלה בעלי גולגולת אבל הם חסרים עמוד שדרה והם מזכירים את החולייתנים הראשונים שהתפתחו. הם קרובים רחוקים של הצמדים אך לא ברור מה טיב הקשר ביניהם - הצמדים הם חולייתנים אמיתיים. אלו יצורים ריריים באורך 18–127 ס"מ. הם בעלי גופים מכוסי ריר, ללא קשקשים ועור וללא גפיים. הזנבות רחבים ועוזרים להם לנוע. הם מזכירים במראם צלופחים עיוורים.
ראשם חשוף ומכיל בעיקר פתח פה בעל שיניים קטנות העוזרות להיאחז בטרף. צבע המיקסינות יכול להיות כחול, אפור, שחור או לבן. על נחיריהם ישנם שפמים משתרבבים והשינים בולטות מחוץ לפיהם.
תזונתם של המיקסינות מתבססת בעיקר על תולעים ימיות שונות, אותן הם גורפים מהמים או מהסלעים. הם ניזונים גם מחלקי גוף ואיברים של יצורים גדולים יותר כמו דגים, חולייתנים ימיים ורכיכות. ההתחפרות במעי יצורים אחרים הורגת אותם לעיתים קרובות. כמו כן המיקסינות הם אוכלי נבלות הניזונים מיצורים שוקעים במותם לתהומות. עם זאת הם אינם מוצלחים בגירוד הבשר המת וצריכים לחכות שהוא יירקב או ייעשו בו חורים.


== מיון ==
מחלקה מיקסינות (Myxini)
סדרה מיקסינאים (Myxiniformes)
משפחה מיקסיניים (Myxinidae)
תת-משפחה Rubicundinae
סוג Rubicundus
תת-משפחה Eptatretinae
סוג Eptatretus
תת-משפחה Myxininae
סוג Myxine
סוג Nemamyxine
סוג Neomyxine
סוג ומין יחיד Notomyxine tridentiger


== קישורים חיצוניים ==

מיקסינות, באתר ITIS (באנגלית)
מיקסינות, באתר NCBI (באנגלית)
מיקסינות, באתר Animal Diversity Web (באנגלית)
מיקסינות, באתר האנציקלופדיה של החיים (באנגלית)
מיקסינות, באתר GBIF (באנגלית)
 Scientists film hagfish anti-shark slime weapon, סרטון  באתר יוטיוב (אורך: 2:53)