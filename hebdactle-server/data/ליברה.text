ליברה (בלטינית: Libra, ברבים ליבראות), ליטרה (ברבים ליטראות), או פאונד (Pound) היא יחידת מידה המשמשת לציון מסה. היחידה מסומנת בקיצור באותיות lb או lbs.
השימוש ביחידה זו מקובל בארצות הברית ובמספר מדינות נוספות. ישנן מספר הגדרות שונות ליחידת מידה זו. ההגדרה המקובלת כיום היא שליברה אחת שקולה ל־0.45359237 קילוגרם.
מקורה של היחידה ביחידת המשקל הרומאית "ליברה". מקור המילה "פאונד" בשפות הגרמאניות אשר קיצרו את הביטוי הלטיני "ליברה פונדו" (Libra pondo) – שמשמעו "במשקל ליברה".


== הגדרות ==
במהלך ההיסטוריה הוגדרה יחידת משקל זה באופן שונה:


=== ליברה רומית ===

ה"ליברה" (בלטינית: "מאזניים" או "משקל") הייתה יחידת מידה למסה באימפריה הרומית. יחידה זו הייתה שקולה בערך ל־327 גרמים, והתחלקה ל־12 אונקיות.


=== פפונד גרמני ===
הפפונד (Pfund) הגרמני התפתח מהליברה הרומית, אולם הגדרת הפפונד השתנתה במהלך ימי הביניים ובעת החדשה, וכן השתנתה ממקום למקום. כך לדוגמה בנירנברג, בימי הביניים, היה הפפונד שקול ל־510 גרמים, ואילו בברלין היה הפפונד שקול ל־467 גרמים.
בשנת 1854 נקבע באופן רשמי ברחבי גרמניה כי הפפונד יהיה שקול ל־500 גרמים. כיום, בעקבות המעבר לשיטה המטרית, הפפונד בגרמניה אינו בשימוש רשמי, ובשימוש יומיומי הוא משמש לתאר חצי קילוגרם.


=== ליברה צרפתית ===
הליברה (Livre) הייתה יחידת המשקל בה נעשה שימוש בצרפת מאז ראשית ימי הביניים. יחידה זו התפתחה אף היא מהליברה הרומית. במהלך השנים השתנתה הגדרתה של היחידה. הליברה אסטרלין (livre esterlin) בה נעשה שימוש החל מהמאה ה־9 ועד אמצע המאה ה־14 הייתה שקולה ל־367.1 גרמים.
בליברת פריז (Livre de Paris או Livre poids de marc) שהייתה שקולה ל־489.5, ונקבעה על ידי ז'אן השני, מלך צרפת, נעשה שימוש החל מאמצע המאה ה־14 ועד שלהי המאה ה־18.
לאחר המהפכה הצרפתית, בעקבות המעבר לשיטה המטרית, נקבעה הליברה המטרית (Livre métrique) שהייתה שקולה לקילוגרם אחד. ליברה זו נקבעה בצו מה־13 בברוימר בשנה התשיעית למהפכה (13 Brumaire an IX), והייתה בשימוש בין השנים 1800–1812.
צו מה־28 במרץ 1812 הגדיר את הליברה כמשקל של 500 גרמים. יחידה זו בוטלה רשמית ב־1 בינואר 1840 בעקבות צו מה־4 ביולי 1837.
מאמצע המאה ה־19, נותרה הליברה כיחידה המשמשת בלשון העם בלבד, ולא כיחידה רשמית, והיא מסמלת 500 גרמים (מחצית הקילוגרם).


=== ליברה אנגלית (פאונד בריטי) ===
לאורך השנים השתנתה הגדרת הליברה באנגליה ובממלכה המאוחדת.
הפאונד אוורדפואה (Avoirdupois pound) שימש למדידת מוצרים כבדים. סוחרים עשו שימוש ב"פאונד הסוחרים" (Merchants' pound) ובלונדון נעשה שימוש ב"פאונד לונדון" (London pound) או ב"פאונד המצודה" (Tower pound). מקור שמו של המטבע הבריטי, הפאונד, או הלירה שטרלינג, הוא בכסף סטרלינג במשקל פאונד אחד.


==== פאונד אווארדיפואה ====
מקורו של הפאונד אווארדיפואה (Avoirdupois מאנגלית-נורמנית "aveir de peis" - "משקל של סחורות") בהסדרה שבוצעה על ידי סוחרי העיר לונדון בשנת 1303. בתקופת שלטונו של הנרי השמיני, מלך אנגליה הוסדרה יחידת המידה תוך הגדרת היחידה על בסיס ליברת טרואה (פאונד טרוי), אולם בפועל המשיך השימוש בשתי היחידות זו לצד זו כאשר משקל האחת היה 7,002 גריין ומשקל השנייה 6,999 גריין.
חוק המידות והמשקלות משנת 1878 של הפרלמנט הבריטי הגדיר את יחידת הפאונד וקבע את משקלה 0.453592338 ק"ג (היינו קילוגרם אחד היה שקול ל־2.20462278 פאונדים). יחידת משקל זו נודעה בשם "פאונד אימפריאלי" (Imperial pound).
בשנת 1883 נקבע משקל הפאונד ב־0.4535924277 ק"ג, ובשנת 1889 נחקק חוק הקובע את משקל הפאונד ב־0.45359243 ק"ג.
בארצות הברית נעשה שימוש בפאונד זה כאשר הוא מוגדר בחקיקה משנת 1893 במסגרתה נקבע כי קילוגרם אחד שקול ל־2.20462 פאונדים. בשנת 1894 שונה יחס זה ונקבע כי קילוגרם אחד שקול ל־2.20462234 פאונדים.


===== פאונד בינלאומי =====
בשנת 1959 הוסכם בין ארצות הברית ומדינות חבר העמים הבריטי על הגדרה בינלאומית של פאונד האוורדפואה והוא שקול ל־0.45359237 קילוגרם. פאונד זה הוסדר בחקיקה באנגליה בשנת 1963.
בהתאם להסדרה זו שקול פאונד אחד ל־16 אונקיות ול־7,000 גריין.


==== ליברת טרוי (פאונד טרוי) ====
מקורו של ליברת טרוי במידות שהיו נהוגות בעיר הצרפתית טרואה בה נהגו סוחרים אנגלים לסחור החל מתקופת שלטונו של קרל הגדול (ראשית המאה התשיעית). השימוש בשיטה זו הייתה נפוצה בעיקר בקרב רוקחים, תכשיטנים ויהלומנים באנגליה.
ליברת טרוי שקולה ל־12 אונקיות ול־5,760 גריין (כיום ליברה זו הייתה שקולה ל־373.2417216 גרמים).
יחידה זו אינה בשימוש כיום. בממלכה המאוחדת בוטל השימוש ביחידה פאונד טרוי זו ב־6 בינואר 1879. אונקיית טרוי עדיין בשימוש בקרב תכשיטנים ויהלומנים.


==== ליברת המצודה (פאונד טאוור) ====
יחידה זו התבססה על גרעין חיטה (השוקל כ־50 מ"ג), בניגוד ליתר השיטות שהתבססו על גרעין שעורה (השוקל כ־65 מ"ג). יחידה זו הייתה בשימוש על ידי המטבעה המלכותית של הממלכה המאוחדת, אשר שכנה במצודת לונדון (ומכאן שמה). ליברת המצודה הייתה שקולה ל־350 גרמים. היחידה בוטלה בשנת 1527.


==== ליברת הסוחרים (פאונד סוחרים) ====
ליברת הסוחרים (Libra mercantoria) או פאונד הסוחרים (Mercantile pound) הייתה שקולה ל־9,600 גרעיני חיטה (15 אונקיות המצודה). השימוש בליברה זו היה נפוץ באנגליה עד אמצע המאה ה־14 במרבית ענפי המסחר, למעט מסחר בתבלינים וזהב.


==== פאונד לונדוני ====
פאונד לונדוני היה שקול ל־7,200 גרעיני טרוי:


==== פאונד צמר ====
פאונד צמר (Wool pound) היה שקול 6,992 גרעינים, ושימש למדידת משקל של צמר.


==== השוואת סוגי הפאונד האנגלי ====


=== פונט רוסי ===
הפונט (Фунт) שימש כיחידת משקל ברוסיה הצארית.[דרושה הבהרה] יחידה זו הייתה שקולה ל־409.51718 גרמים.


=== סקולפונד ===
הסקולפונד (Skålpund) הייתה יחידת משקל נפוצה בסקנדינביה. יחידה זו התפתחה מהפפונד הגרמני, והשתנתה במשקלה מאזור לאזור. 20 יחידות סקולפונד היו שקולות לליספונד (Lispund) אחד.
החל מראשית המאה ה־17 הייתה יחידה זו שקולה ל־425.076 גרמים בשוודיה, ל־498.1 גרמים בנורווגיה, ול־471 גרמים בדנמרק.
בשנת 1889, בעקבות המעבר לשיטה המטרית, זנחה שוודיה את היחידה.
דנמרק המירה את היחידה לשיטה המטרית בעקבות גרמניה באמצע המאה ה־19, והיחידה הפכה שקולה ל־500 גרמים.


=== ליברת ג'רזי (פאונד ג'רזי) ===
באי ג'רזי נעשה שימוש ביחידת הפאונד החל מאמצע המאה ה־14 ועד המאה ה־19. פאונד זה היה יחידת המשקל של 7,561 גרעיני חיטה (490 גרמים). ככל הנראה יחידה זו התקבלה לשימוש בהשפעת ליברת פריז הצרפתית.


=== ליברת טרון (פאונד טרון) ===
ביחידת הפאונד טרון (trone pound) נעשה שימוש בסקוטלנד במהלך ימי הביניים, עד שיחידה זו, כמו גם יחידות המידה הסקוטיות האחרות, בוטלו בצו של הפרלמנט הבריטי בשנת 1685. יחידה זו הייתה שקולה ל־21 עד 28 אונקיות (כתלות במיקום ובתקופה), היינו היחידה הייתה שקולה ל־600 עד 800 גרמים.


=== פאונד מטרי ===
בעקבות המעבר לשיטה המטרית, במדינות רבות הוסדר משקל הפאונד כשקול ל־500 גרמים (מחצית הקילוגרם), בתור יחידת מידה של מסה המקבילה ליחידת מידת הלח של פינט מטרי (מחצית הליטר).
במדינות רבות באירופה, ואף שאין מדובר ביחידת מידה רשמית, משמשת היחידה בלשון העם כיחידת משקל המסמלת 500 גרמים – כך משמשת הליברֶה (Livre) בצרפת, הפפונד בגרמניה, הליבּרַה (Libra) בספרד, פורטוגל ואיטליה (נכתב: Libbra), הפוּנד בדנמרק (Pund) והפוֹנד (Pond) בהולנד.


== קישורים חיצוניים ==
מחשבון המרה
ליברה, באתר אנציקלופדיה בריטניקה (באנגלית)


== הערות שוליים ==