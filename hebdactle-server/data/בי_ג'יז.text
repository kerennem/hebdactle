בי ג'יז (באנגלית: Bee Gees) הייתה להקת רוק-פופ-דיסקו אנגלית מצליחה מאוד בשנות ה-70 וה-80, של האחים רובין, מוריס ובארי גיב.
הלהקה השפיעה רבות על תרבות הדיסקו בעולם, למרות שנחשבה גם ללהקת רוק קל. הופעות בולטות של הלהקה היו בסרטים כגון מועדון הלבבות הבודדים של סרג'נט פפר (על פי האלבום Sgt. Pepper's Lonely Hearts Club Band), שיגעון המוזיקה, וכתיבת שיר הנושא לסרט גריז.


== חברי הלהקה ==
חברי ההרכב היו שלושת האחים לבית גיב: בארי, מוריס ורובין הבריטים שנולדו באנגליה, שהו באוסטרליה שנים אחדות בילדותם, וכשחזרו למולדתם אנגליה הוציאו תקליט בכורה בשנת 1967 שהחל את הקריירה המצליחה שלהם.

בארי אלן קרומפטון גיב (Barry Gibb; נולד ב-1 בספטמבר 1946) – נחשב למנהיג הלהקה. כותב השירים העיקרי, המלחין והמפיק של רוב תקליטי הלהקה. ב-2004 קיבל תואר דוקטור לשם כבוד מהאוניברסיטה למוזיקה במנצ'סטר. כתב את המוזיקה לסרט גריז.
רובין יו גיב (Robin Gibb; ‏22 בדצמבר 1949 – 20 במאי 2012) – בעל יכולות ויברטו יוצאות דופן ונחשב לסולן הלהקה. נוסף על תואר האבירות, קיבל תואר דוקטור לשם כבוד מהאוניברסיטה למוזיקה במנצ'סטר עם בארי אחיו. נפטר ממחלת הסרטן.
מוריס ארנסט גיב (Maurice Gibb; ‏22 בדצמבר 1949 – 12 בינואר 2003) – צעיר מאחיו התאום, רובין, ב-35 דקות. היה נשוי לכוכבת הפופ, לולו. ניגן בגיטרה בס, גיטרה וקלידים. נפטר מדום לב.


== היסטוריה ==


=== 1958 - 1966: הקמת הלהקה והצלחה ראשונית ===
שלושת האחים גיב וכן אחיהם הצעיר אנדי (1988–1958), נולדו באי מאן וגדלו במנצ'סטר שבאנגליה במשפחה מוזיקלית.
ב-1958 נסעו עם הוריהם לבריזבן באוסטרליה ומשם לסידני שם שהו במשך שנים אחדות. האחים למשפחת גיב הקימו את להקת הבי ג'יז והחלו להקליט סינגלים כבר בשנת 1966, ביניהם הלהיט המצליח Spicks and specks שהגיע לפסגת המצעד האוסטרלי.
ב-1967 לאחר תשע שנים באוסטרליה שבו לבריטניה מולדתם והאמרגן רוברט סטיגווד החתים אותם בחברת Polidor. להיטם Spicks and specks הוצא כסינגל ראשון אך לא נכנס למצעד. הסינגל הבא New York mining disaster 1941 הוא שהפך אותם למפורסמים משני צידי האוקיינוס האטלנטי.


=== 1969 - 1970: דעיכה והתפצלות ===
בשנתיים הבאות הוציאו הבי ג'יז להיט אחרי להיט עד שבמרץ 1969 גרם המתח הפנימי לפיצול בלהקה. רובין גיב פרש לקריירת סולו והגיע למקום השני במצעד הבריטי עם Saved by the bell, ואילו הסינגל של שני אחיו Tomorrow tomorrow לא זכה להצלחה ניכרת. בתחילת שנות ה-70, לאחר להיט אחד גדול Don’t forget to remember וכמה להיטים בינוניים, התחילו גם ברי ומוריס להתרכז בקריירת סולו משלהם. התחרות בין האחים גרמה לפיצול בניהם ולדעיכה משמעותית בהצלחתם.


=== 1975 ואילך: ההתאחדות מחדש ושיא ההצלחה ===
עד מהרה הבינו הבי ג'יז כי קריירות הסולו אינן הולכות כמתוכנן, ובדצמבר 1970 חזרו השלושה להתאחד.
רק ב-1975 חזרו הבי ג'יז להצליח. הלהיט Jive talking החזיר אותם לצמרת המצעד הבריטי ולמקום הראשון במצעד האמריקאי. זה היה הראשון משמונה להיטים שכבשו את הפסגה בארצות הברית בחמש השנים הבאות, כששניים מהם, Night fever ו-Tragedy, הגיעו גם למקום הראשון בבריטניה. בין שירי הדיסקו המפורסמים של הלהקה היו: Stayin' Alive ו-You should be dancing. תרמה להצלחה ההשתתפות עם שבעה שירים בפסקול הסרט "שיגעון המוזיקה" (Saturday night fever), שצעד 18 שבועות בראש המצעד הבריטי ו-25 שבועות בראש המצעד האמריקאי ומכר למעלה מ-30 מיליון עותקים בעולם. בעקבות ההצלחה השתתפו הבי ג'יז בסרטו של רוברט סטיגווד מועדון הלבבות הבודדים של הסמל פפר המבוסס על שירי הביטלס. כמו כן, כתב בארי גיב באותה שנה את שיר הנושא לסרט "גריז" בביצועו של פרנקי ולי שהגיע לראש המצעד האמריקאי. הקשר הקולנועי של הבי ג'יז נמשך ב-1983 בסרט "להישאר בחיים" (Staying alive), סרט ההמשך ל"שיגעון המוזיקה" שהתבסס על להיטם המצליח מ-1977. בשנות ה-80 ביצע בארי גיב עם הזמרת ברברה סטרייסנד את הלהיט "Guilty" וכתב עבורה את הלהיט "Woman in Love" (אותו ביצע מאוחר יותר בעצמו).
לאורך שנים רבות, הבי ג'יז הוציאו סינגלים רבים והופיעו בכל רחבי העולם, ושמם היה למותג עולמי.


== מותם של חברי הלהקה ופירוקה ==
בשנת 1988 מת אחיהם של חברי הלהקה אנדי גיב, לאחר שהשתמש באופן מופרז בסמים, בגיל 30 בלבד. בשנת 2001 יצא האלבום "This is were I came in", אשר הפך לאלבומה האחרון של הלהקה. בעקבות מותו הפתאומי של האח מוריס בינואר 2003 מדום לב, האחים הנותרים בארי ורובין הודיעו תחילה כי יסירו את השם "בי ג'יז", אולם לאחר מספר שנים שבו להשתמש בו במספר הופעות משותפות. הלהקה חדלה מלהתקיים באופן סופי בעקבות מותו של רובין גיב מסרטן במאי 2012, מה שהותיר את בארי גיב לשריד האחרון מבין האחים.
גיב ממשיך להופיע באופן יחידני עם שירי הלהקה ועם שאר השיריו המקוריים גם בימים אלו.


== הצלחת הלהקה והשפעתה ==
בשנות פעילותה זכתה הלהקה להצלחה מסחרית רחבה. עם מכירות של מעל ל-200 מיליון עותקים בכל רחבי העולם, נחשבים הבי ג'יז עד היום לאחת הלהקות המצליחות ביותר בכל הזמנים.
הבי ג'יז זכו בשבעה פרסי "גראמי" ונכנסו להיכל התהילה של הרוקנ'רול. שירתם, שאופיינה בהרמוניה של קולות גבוהים, הפכה עם השנים לקלאסיקה. 
חברי הלהקה אשר כונו "מלכי הדיסקו", תרמו חלק משמעותי בעיצוב פני המוזיקה של שנות ה-70. הקריירה המוזיקלית עתירת ההישגים, שהתחילה בשנות ה-60, נמשכה אל תוך שנות האלפיים. 
מגזין הרוק "רולינג סטון" דירג את הבי ג'יז במקום ה-12 בדירוג הלהקות הטובות בעולם.


== יחסם לישראל ==
חברי הלהקה מעולם לא ביטאו באופן ישיר את יחסם לישראל, אך ניתן לזהות מספר סממנים שהעידו על אהדתם לישראל.
בשנת 1971 יצא הסינגל של הלהקה בשם "ישראל", אולם הוא לא זכה להצלחה ניכרת. בשנת 2007, ביקר חבר הלהקה רובין גיב בישראל.
מחוות ללהקה ולפעילותה נעשו בארץ במשך שנים רבות. כך למשל, תיאטרון הקאמרי, העלו בשנת 2019 את "שגעון המוזיקה" בגרסה מיוחדת, שזכתה להצלחה רבה בארץ.


== להיטי הלהקה ==


== אלבומים ==


== קישורים חיצוניים ==

 אתר האינטרנט הרשמי של בי ג'יז (באנגלית) בי ג'יז, ברשת החברתית פייסבוק
 בי ג'יז, ברשת החברתית טוויטר
 בי ג'יז, ברשת החברתית אינסטגרם
 בי ג'יז, סרטונים בערוץ היוטיוב
 בי ג'יז, במסד הנתונים הקולנועיים IMDb (באנגלית)
 בי ג'יז, באתר iTunes  (באנגלית)
 בי ג'יז, באתר Spotify
 בי ג'יז, באתר SoundCloud (באנגלית)
 בי ג'יז, באתר Last.fm (באנגלית)
 בי ג'יז, באתר AllMusic (באנגלית)
 בי ג'יז, באתר MusicBrainz (באנגלית)
 בי ג'יז, באתר Deezer
בי ג'יז, באתר Yandex.Music (ברוסית)
 בי ג'יז, באתר Discogs (באנגלית)
 בי ג'יז, באתר Songkick (באנגלית)
בי ג'יז, באתר Genius
בי ג'יז, באתר SecondHandSongs
בי ג'יז, באתר DNCI
בי ג'יז, באתר MOOMA (בארכיון האינטרנט)
 בי ג'יז, באתר בילבורד (באנגלית)
 בי ג'יז, באתר Tidal (באנגלית)
האתר הרשמי של להקת הבי ג'יז
עינב שיף‏, רובין גיב מת: כשהבי ג'יז הושוו לביטלס, באתר וואלה!‏, 21 במאי 2012
בי ג'יז, באתר אנציקלופדיה בריטניקה (באנגלית)