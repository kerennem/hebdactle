הנס הולביין הבן (בגרמנית: Hans Holbein der Jüngere;‏ 1497 – 29 בנובמבר 1543) היה צייר שצייר בסגנון הרנסאנס הצפוני.


== חייו ==
הולביין נולד באאוגסבורג שבבוואריה (גרמניה דהיום). הוא למד ציור מאביו, הנס הולביין האב. מאוחר יותר, הוא עבר יחד עם אחיו, אבורסיוס הולביין, לעיר בזל, שם פגש מלומדים רבים, ביניהם ההומניסט ההולנדי ארסמוס. ארסמוס ביקש ממנו לאייר את הסאטירות שלו. הולביין אייר גם ספרים נוספים, ותרם את חלקו גם לתרגומו של מרטין לותר לתנ"ך. כמו אביו, הוא תכנן חלונות ויטראז' וצייר פורטרטים. הרפורמציה גרמה לכך שהולביין לא יכול היה לפרנס את עצמו כצייר בבזל, ולכן הוא נסע ללונדון. ארסמוס המליץ עליו במכתב שיועד למדינאי והסופר האנגלי סר תומאס מור. הולביין צייר פורטרטים רבים בחצרו של הנרי השמיני, מלך אנגליה. כמו כן, הוא תכנן את בגדיו המלכותיים של המלך.
הולביין תכנן רבים מהמונומנטים והקישוטים הרבים להכתרת אשתו השנייה של הנרי, אן בולין, בקיץ 1533. קיימים מספר רישומים שלו, שייתכן שאן בולין היא המופיעה בהם. אולם רישום אחד מראה אישה בכתונת לילה פשוטה, וכשהיא נראית מלאה למדי. יש שאומרים כי רישום זה מראה את המלכה כשהיא בהריון, בזמן כלשהו בין השנים 1533-1535, אך על פי מחקר שנעשה בשנים האחרונות, הרישום הוא של אחת ממשרתותיה של המלכה, כנראה ליידי מרגרט לי או של אחת מאחיותיה. מסתבר כי כל רישום או פורטרט שהולביין צייר של אן בולין הושמד לאחר שהיא הוצאה להורג בשנת 1536, על אישומים כוזבים של בגידה, גילוי עריות וכישוף.
הולביין ללא ספק צייר את אשתו השלישית של הנרי, ג'יין סימור, והפורטרט שלה מציג במדויק את מראה של ג'יין (שלא הייתה מפורסמת ביופיה). הוא צייר גם את אחותה של ג'יין, אליזבת' סימור, שנישאה לבנו של תומאס קרומוול. פורטרט זה זוהה בטעות עם אשתו החמישית של הנרי, המלכה קתרין הווארד, כאשר הוא נתגלה בתקופה הוויקטוריאנית.
בשנים מאוחרות יותר הוא עבד גם בבזל וגם בלונדון. באחד ממסעותיו ללונדון, הוא צייר את הסוחר הגרמני גיאורג גיזה, במטה של ברית ההנזה בלונדון, שכונה ה"סטיליארד".
הולביין צייר את אן מקליווס תוך כדי משא ומתן לנישואין, מנהג מקובל בעת שלפני היות הצילום. הנרי ביקר את הציור על כך שהוא מחמיא מדי, אך נראה שהנרי התרשם יותר מהשבח יוצא הדופן של אן מאשר מהפורטרט של הולביין. יש דיון מסוים האם מיניאטורה של אישה צעירה בשמלת זהב ותכשיטים היא אכן ציורו של הולביין של אשתו החמישית של הנרי, קתרין הווארד. תוך כדי עבודה על פורטרט נוסף של הנרי, הולביין נפטר כתוצאה ממחלת הדבר.


== פורטרטים ==

הולביין יצר תמיד פורטרטים מדויקים של מושא הציור בעיפרון, בדיו ובגיר צבעוני, שעכשיו נחשבים כעבודות אמנות בזכות עצמם. הוא העביר את הקו הכללי של עבודות הכנה אלה לציור הסופי על ידי חורים זעירים שדרכם העביר אבק פחם. בשנים מאוחרות יותר הוא השתמש בנייר פחם. הציורים המקוריים לא היו מפורטים מאוד בפנים, אך בדרך כלל כללו את הידיים. ביגוד צויר בצורה סכמטית בלבד. עקב השיטה שלו, הציורים הסופיים היו באותו קנה מידה כמו ההכנות.


== ראו גם ==
השגרירים (הולביין)


== קישורים חיצוניים ==
הנס הולביין, באתר "Find a Grave" (באנגלית)
הנס הולביין, באתר אנציקלופדיה בריטניקה (באנגלית)
כתבי הנס הולביין בפרויקט גוטנברג (באנגלית)


== הערות שוליים ==