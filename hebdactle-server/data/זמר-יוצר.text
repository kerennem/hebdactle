זמר־יוצר (באנגלית: Singer–songwriter) הוא מוזיקאי המחבר, מלחין ושר את שיריו שלו, ופעמים רבות מלווה לבדו את שירתו בנגינה, על פי רוב בגיטרה או בקלידים. זמרים-יוצרים רבים נוטים לשלב בשיריהם נושאים חברתיים ופוליטיים.
בלהקות רוק ומטאל מקובל מאוד שהסולן משתתף בכתיבת מילות השירים, בהלחנה ולפעמים גם בנגינה.


== ארצות הברית ובריטניה ==

המונח זמר-יוצר שויך במקור לזמרים מצפון אמריקה שיצרו שירים בסגנונות הבלוז והפולק בתחילת המאה ה-20. ההכרה הפופולרית הראשונה של הזמר-יוצר במדינות דוברות האנגלית קרתה בסוף שנות ה-60 תחילת שנות ה-70, כאשר סדרה של מוזיקאים אשר מושפעים מבלוז פולק וקאנטרי זכו להכרה ופופולריות רבה. הזמרים-יוצרים הללו כללו את: בוב דילן, ניל יאנג, ג'וני מיטשל, לאונרד כהן, ואן מוריסון, פול סיימון, ג'וני קאש, וילי נלסון, ג'ון דנוור, דונובן, דייוויד בואי, וקט סטיבנס. גם כותבי שירים כגון קרול קינג וניל דיימונד התפרסמו במהלך אותה תקופה כזמרים יוצרים. אף על פי שגם חברי להקות רוק של אותה התקופה לא נחשבו זמרים-יוצרים כאמני סולו, רבים מהם היו זמרים-יוצרים שיצרו שירים במסגרת הלהקה.
בשנות השמונים, נודעה הזמרת מדונה בזכות היותה זמרת-יוצרת, תוך שהיא כתבה למעלה מ-90 שירים (ביניהם הלהיטים "La Isla Bonita",‏ "Like a Prayer" ו-"Open Your Heart") ודורגה על ידי רולינג סטון כאחת מהיוצרות הטובות ביותר בכל הזמנים. בין היתר, הוזכרה ברשימה גם זמרת הקאנטרי דולי פרטון כאחת מהיוצרות הטובות ביותר.מאז ואילך החלו להתפרסם זמרים-יוצרים רבים ממגוון גדול של סגנונות מפופ ועד פאנק. בשנת 2005, בעת שסוגת הקאנטרי שבה למצעדי הבילבורד האמריקאים, החלו זמרות-יוצרות כמו קארי אנדרווד וטיילור סוויפט להצליח הן כזמרות והן כיוצרות. אנדרווד כתבה את אחד משירי הקאנטרי המצליחים ביותר בשנות האלפיים "Last Name", בעוד סוויפט כתבה והפיקה את אלבום הקאנטרי המעוטר ביותר בכל הזמנים, Fearless. מ-Fearless יצא שיר הקאנטרי הנמכר ביותר בכל הזמנים "Love Story", אותו כתבה והפיקה סוויפט. כמו כן, היא זכתה להוקרה חסרת תקדים כיוצרת כאשר זכתה באחד עשר פרסי גראמי, ביניהם שלושה בקטגוריית "אלבום השנה". מגזין רולינג סטון דירג את סוויפט כאחת מ"100 הזמרים-יוצרים הטובים ביותר בכל הזמנים".במרוצת השנים, זכו להצלחה זמרות כמו אדל, שאקירה ומריה קארי הן כזמרות והן כיוצרות. אלבומה השני של אדל 21, אותו הפיקה וכתבה, מכר מעל 35 מיליון עותקים ברחבי העולם והגיע למקום ה-11 ברשימת האלבומים הנמכרים בעולם. בדצמבר 2011 הפך האלבום לנמכר ביותר בבריטניה במאה ה-21. השיר "Rolling in the Deep" אותו כתבה גם כן, זכה להצלחה עולמית והיווה כסינגל הפריצה של הזמרת, כאשר מכר למעלה מ-17 מיליון עותקים סביב כל רחבי העולם.


== ישראל ==
מסורות של זמרים-יוצרים התקיימו במוזיקת עם ומוזיקה פופולרית של יהדות מזרח אירופה (סלומון שמולביץ', מקס ורשבסקי, אהרון לבדף), המגרב (שייח זוזו) ועיראק (סאלח אל כוויתי) מתחילת המאה ה-20 או לפני, חלקם כמו אל כוויתי ואף יוסף רוזנבלט או סמי אלמגריבי עלו ופעלו בארץ. בין הדוגמאות המוקדמות הנודעות יותר ניתן למצוא גם את טולי רביב וישראל יצחקי. החל משנות ה-50 זכו זמרים-יוצרים כמו ג'ו עמר ובני ברמן לפופולריות יוצאת דופן, כשבמקביל פעלו זמרים-יוצרים אחרים בסצינות פופולריות פחות כמו שירי עם (האחים שלם) ואף מחתרתיות כמו זו התימנית של אותה תקופה (שלמה מוקעה, שלמה דחיאני, אהרן עמרם ואחרים).
ברוק הישראלי, במוזיקה הים-תיכונית ובמוזיקה הפופולרית נכללים זמרים-יוצרים כמו שלום חנוך, יהודית רביץ, מאיר אריאל, קרן פלס, דני סנדרסון, דיקלה, שלמה ארצי, עידן רייכל, עלמה זהר, ברי סחרוף, מרגלית צנעני, אביב גפן ועידן עמדי.


== ראו גם ==
משורר נודד
טרובדור


== קישורים חיצוניים ==

זמר-יוצר, באתר אנציקלופדיה בריטניקה (באנגלית)


== הערות שוליים ==