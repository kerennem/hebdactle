מַפְסֵק, בּוֹרֵר או מֶתֶג (חשמלי) הוא מנגנון מכני שיכול למַתֵּג (לפתוח ולסגור) מעגל חשמלי, לעיתים תוך הפסקת זרם חשמלי. המפסק נועד לאפשר מספר אופני פעולה של המערכת בהתאם לרצונו של המפעיל או בהתאם לתנאים נמדדים (למשל בהתאם לטמפרטורה). מפסקים מופעלים באופן ידני או על ידי אות חשמלי (למשל שער לוגי), בדרך כלל.
למפסק שני מצבים אפשריים: פתוח, בו המעגל מנותק ולא יכול לזרום בו זרם, וסגור, בו המעגל מחובר וייתכן בו זרם.
עוצמת הזרם והמתח החשמלי אותו המפסק מנתק קובעת את גודלו הפיזי של המפסק. בחלק מהמפסקים, בעת פתיחה של המפסק נוצרת קשת חשמלית.


== צורת פעולה ==
רוב מכריע של המפסקים פועלים על ידי ניתוק פיזי של מוליכים חשמליים והרחקתם זה מזה. יוצאי דופן הם מפסקי מצב מוצק הפועלים על ידי הפיכת תווך מוליך לתווך מבודד.
על מנת שמפסק יהיה יעיל, המרחק בין המוליכים במצב פתוח צריך להיות כזה שלא יאפשר פריצה על ידי קשת חשמלית. מכיוון שמרחק הפריצה יחסי למתח המעגל, הרי שגודל מפסקים נגזר העיקר מהמתח החשמלי. כאמור, בפתיחה של מעגל חשמלי נוצרת קשת, ומפסק שנועד לבצע פעולה כזאת צריך להיות מסוגל לספוג את האנרגיה הנובעת מהקשת עד לכיבויה. מפסקים לעוצמות זרם גבוהות מכילים אמצעים מיוחדים לכיבוי הקשת. מפסקים למתח מעל 1000 וולט נדרשים להתמודדות עם קשתות חשמליות רבות עצמה, ולכן בעלי מבנה מיוחד המבטיח ניתוק המעגל וכיבוי מהיר של הקשת מבלי שהמפסק יינזק.


== סוגי מפסקים ==


=== מאפיינים בסיסיים ===
המאפיינים הבסיסיים של מפסקים הם:

מספר קטבים (לרוב בין 1 ל-4)
המתח הנומינלי עבורו נועד המפסק - שימוש במפסק תחת מתח גבוה מזה לו הוא נועד יגרום לפריצת חומר הבידוד ולקצר במפסק.
זרם עבודה - הזרם המקסימלי אותו יכול המפסק לסבול בעת פתיחתו, מבלי שייגרם נזק למפסק.
כושר ניתוק - הזרם המקסימלי שהמפסק מסוגל לנתק. זרם זה עלול להסב נזק למפסק.
מנגנון הפעלה - ידני, אוטומטי (פתיחה וסגירה), חצי אוטומטי (פתיחה אוטומטית וסגירה ידנית).


=== תצורה ===
למפסקים המיועדים להפעלה ידנית שתי תצורות נפוצות:

מפסק "טוגל" (Toggle), הבנוי כמנוף שניתן להסיט לשני מצבים (קיימים גם מפסקים עם שלושה מצבים). הדוגמה הנפוצה והמוכרת למפסקי טוגל היא מפסקי התאורה הביתיים.
מפסק פקט או מפסק בורר - מפסק בעל מבנה סיבובי המאפשר מספר רב של מצבים.תצורה נפוצה פחות למפסקים היא לחצן.


=== תפקיד ===
נהוג לחלק מפסקים לפי התפקוד לו נועדו:

"מפסק" משמש בדרך כלל לתיאור מפסק שנועד לפתוח מעגל בו זורם זרם חשמלי.
מנתק הוא בדרך כלל מפסק שנועד לפתוח מעגלים שלא בעת זרימת זרם, או מעגלים שלא אמור לזרום בהם זרם (למשל חיבורי הארקה).
ממסר הוא מפסק הנשלט באמצעות אות חשמלי. בזרמים חזקים יקרא הממסר "מגען".
מפסק חצי אוטומטי הוא מפסק שנועד לפעול באופן אוטומטי בעת תקלה במעגל.
		
		


== ראו גם ==
מיתוג


== קישורים חיצוניים ==

נתיך זה לא סתם חוט, באתר מוזיאון המדע בירושלים