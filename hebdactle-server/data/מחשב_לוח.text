מחשב לוח (מוכר גם בשם באנגלית - טאבלט) הוא מחשב נייד בעיצוב משטח אחד. מסך המגע שלו מאפשר לעשות שימוש במחשב בעזרת עט סטיילוס , או במגע אצבע, כתחליף לעכבר ומקלדת. מחשב לוח כולל לעיתים גלישה סלולרית ויש כאלה הכוללים אפשרות לביצוע שיחות טלפון (בעיקר טאבלטי 7 אינץ'). רובם כוללים את מערכת ההפעלה אנדרואיד של גוגל, iOS של אפל, או את Windows של מיקרוסופט. המשתמש יכול להזין טקסט למחשב בעזרת זיהוי כתב יד או בעזרת מקלדת וירטואלית המוצגת על הצג. ניתן גם לחבר למחשב מקלדת חיצונית בחלק מהטאבלטים (בעזרת חיבור USB או בעזרת חיבור בלוטות').
הצגת מחשב הלוח הראשון למכירה המונית הייתה עם יציאת מערכת ההפעלה Microsoft Windows XP Tablet PC Edition ברבעון השלישי של 2002. לפני כן מחשב הלוח היה בשימושן של תעשיות קטנות, רפואה וממשלה.
העניין במחשבי לוח לא היה גדול עד שנת 2010, אז הציגה חברת אפל במסיבת עיתונאים מחשב לוח בשם אייפד, שהכניס לחברה שישה מיליארד דולר לאחר שנמכרו 9.25 מיליון יחידות ברבעון. הדבר גרר הצגת מכשירים דומים מצד חברות אחרות, וגרם להתעניינות מרובה במחשבי לוח. האייפד אמנם לא היה מחשב הלוח הראשון אך הוא גרם למהפכה שהפכה את מחשבי הלוח לנפוצים מאוד.


== מאפיינים ==
בניגוד למחשבים אחרים המעוצבים כך שיהיה נוח להשתמש בהם דווקא כשיושבים מולם ליד שולחן ומניחים אותם על השולחן, מחשב זה נוח לעבודה במגוון תנוחות. קל להשתמש בו כאשר עומדים, לדוגמה, כאשר מנהלים רשימות תוך כדי עצירות תכופות בזמן סיור במקום העבודה. קל להשתמש בו כאשר שוכבים, לדוגמה כאשר מעוניינים לקרוא לפני השינה או כאשר נאלצים להיות מרותקים למיטה במהלך אשפוז ממושך. קל להשתמש בו גם כאשר יושבים ללא שולחן, לדוגמה סטודנטים באולם הרצאות או נוסעים ברכבת.
יתרון אחר של מחשב הלוח הוא החיסכון במקום. יתרון זה הופך את מחשב הלוח למחשב אופטימלי להרכבה קבועה על כיסא גלגלים ממונע, עבור משתמשים עם כושר תנועה מוגבל ביותר, שאינם יכולים לשלוף מחשב נייד מתוך תיק. משתמשי מחשבים שולחניים משתמשים בהם גם לצריכה של תוכן וגם ליצירת תוכן חדש. בניגוד לכך, הנטייה במחשבי לוח היא לצרוך תוכן בקריאה, צפייה בווידאו או בשידורי טלוויזיה.
חברת "אפל" תבעה כמה חברות שייצרו מחשבי לוח בשל הפרת פטנטים. לטענתה, מחשבי הלוח שלהן הם חיקוי של ה-iPad. לטענת החברות, יש רק דרך אחת אפשרית לייצר מחשב לוח, לכן לא מן הנמנע שיהיה דמיון מסוים.
שילוב בין מחשב נייד למחשב לוח נעשה בדגמים של מחשב נייד שבהם ניתן לנתק את המסך מהמקלדת, ולהשתמש במסך בלבד כמחשב לוח. בדגמים אחרים ניתן לסובב את המסך ב-180 מעלות סביב ציר הרוחב שלו, כך שהמחשב הנייד הסגור מתפקד כמחשב לוח.


== לוח גרפי ==
 ערך מורחב – משטח רישום דיגיטליטאבלט יכול גם להיות לוח גרפי. לוחות גרפיים אלה מיוצרים לרוב ללא מסכים בניגוד ל"מחשב לוח" (ישנם דגמים שכן באים עם מסכים דמויי מסכי מחשב). השימוש בלוח גרפי הוא לצורכי גרפיקה וציור ממוחשבים בעיקר. הלוח הגרפי מורכב מלוח מגנטי רגיש ללחץ ועט מיוחד שמגיע ביחד איתו לרוב, ובו מצויים חיישנים מגנטיים תואמים לחיישנים שנמצאים בשטח הרגיש ללחץ שעל לוח הטאבלט. כאשר מקרבים את העט המגנטי למרחק מסוים מהשטח הרגיש ללחץ על משטח הטאבלט, העט בעצם מחליף את העכבר, והמשתמש יוכל להזיז את העט וה"עכבר" שעל מסך המחשב יזוז בהתאם; ושכאשר לוחצים עם העט על המשטח הרגיש ללחץ מתבצעת הלחיצה גם בעכבר המחשב.
ישנן תוכנות ציור וגרפיקה ממוחשבות, שמותאמות לטאבלטים ובהן יש אפשרות לקליטת הרגישות ללחץ העט של הלוח הגרפי. תוכנות אלה מאפשרות למשתמש לצייר במחשב כמו על דף נייר. תוכנות כאלה הן רבות ומגוונות ומותאמות לצרכים השונים של המשתמש.


== מחשבי לוח לשירות אנשים עם מוגבלות ==
למחשבי הלוח יש יתרונות על מחשבים אחרים בשירות אנשים עם לקות. מחשבים אלה לרוב קלים יותר ממחשבים ניידים (לפטופים) וקל יותר לשאת אותם ממקום למקום על ידי אנשים חלשים. מחשב זה אינו דורש שטח גדול וקל לסדר על כיסא גלגלים ממונע כנה שתישא את המחשב בדיוק בזווית שבה אדם עם תנועת ידיים מוגבלת יחוש נוח להשתמש בו.
בזכות מסך המגע, מחשבים אלה נוחים גם לאנשים עם מתאם רע בין תנועות היד לעין. מתוך מחשבי הלוח, אלו שיש להם מערכת הפעלה דומה ל-Ipad, גם נדלקים מהר וקל להשתמש בהם כעזרי תקשורת תומכת וחלופית. מממצאים ראשוניים של מחקרים עולה, בין השאר, כי לאנשים עם אוטיזם קל יותר ללמוד ולתקשר עם סביבתם באמצעות מחשב לוח, בזכות המגע, הגרפיקה, הנוחות הפיזית והאפשרות לתקשורת ללא קשר עין עם הסביבה; עם זאת, מחקרים נרחבים יותר בתחום זה עדיין לא פורסמו.


== ראו גם ==
טלפון חכם
מחשב כף יד
קורא ספרים אלקטרוני


== קישורים חיצוניים ==
עומר כביר, האם 2010 תהיה השנה של מחשבי הלוח?, באתר כלכליסט, 5 באוקטובר 2009
 דניס ויטצ'בסקי, שובו של הטאבלט?, באתר "ידיעות אחרונות", 6 ביולי 2019
מחשב לוח, באתר אנציקלופדיה בריטניקה (באנגלית)


== הערות שוליים ==