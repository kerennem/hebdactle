הונולולו (באנגלית: Honolulu) היא עיר הבירה של מדינת הוואי שבארצות הברית, וכן העיר הגדולה ביותר במדינה זו. בשפת תושבי המקום המקוריים, פירוש השם הונולולו הוא "מפרץ מוגן" או "מקום של מחסה". העיר ממוקמת לאורך החוף הדרום-מזרחי של האי אוהאו שבהוואי. במפקד התושבים האחרון שנערך בהוואי ב-2019, נאמדה אוכלוסיית העיר בכ-402,500 תושבים.האקלים בהונולולו הוא אקלים סוואנה טרופי, עם עונת קיץ שטופת שמש ויבשה ברובה, נוכח השפעת תופעת מדבר צל גשם.
התיירות היא מנוע הצמיחה העיקרי של הונולולו. 8 מיליון תיירים מבקרים בעיר מדי שנה בגלל הרי הגעש, בתי המלון המפוארים, המסעדות והחופים. בזכות הפריחה בתיירות ותעשיית הקפה, שיעור האבטלה בעיר הוא הנמוך ביותר בארצות הברית. תוחלת החיים בהוואי ובהונלולו בפרט היא הגבוהה ביותר בארצות הברית.
העיר זכתה להכרה היסטורית לאחר שהפציצו היפנים את מפרץ פרל הארבור בסמוך לעיר, ב-7 בדצמבר 1941. מתקפה זו הייתה האירוע שהכריע באופן סופי את הצטרפותה של ארצות הברית למלחמת העולם השנייה.


== היסטוריה ==
עדות להתיישבות הראשונה של מהגרים פולינזים בהונולולו לארכיפלג האיים של הוואי הגיעה מההיסטוריה שבעל פה וממצאים. אלו נתנו אינדיקציה לכך שהייתה התיישבות במיקומה של הונולולו כבר במאה ה-11. אולם, לאחר שקמהאמהה הראשון כבש את האי אואהו בו העיר כיום נמצאת, הוא העביר את בית המשפט המלכותי שלו מן האי הוואי למקום שבו עומדת כיום השכונה "ואקיקי", השוכנת בחוף הונולולו, ב-1804. בשנת 1809 העביר את בית המשפט למקום שכיום נחשב מרכז העיר, וכעבור שלוש שנים חזר לאי הוואי.
בשנת 1794 קצין הצי המלכותי הבריטי, ויליאם בראון, היה האדם הזר הראשון שהפליג למה שכיום הוא מעגן הונולולו. בעקבותיו הגיעו ספינות זרות רבות, ועל כן נמל הונולולו נהפך למוקד מרכזי עבור ספינות סחר השטות בין צפון אמריקה לאסיה.
בשנת 1845 העביר קמהאמהה השלישי את עיר הבירה הקבועה של ממלכת הוואי מן האי מאווי להונולולו. הוא והמלכים שירשו אותו הפכו את הונולולו לעיר בירה מודרנית, והציבו בניינים רבים, אשר חלקם בעלי חשיבות רבה. בה בעת, הפכה הונולולו למרכז המסחרי של ארכיפלג האיים של הוואי, כאשר צאצאים של מיסיונרים אמריקאים שהתיישבו באי הקימו עסקים מצליחים במרכז העיר הונולולו.
על אף ההיסטוריה הפרועה של שלהי המאה ה-19 וראשית המאה ה-20, שכללה שרשרת אירועים שבסופם הובילו לסיפוחה של הוואי כטריטוריה של ארצות הברית ב-1898, וכן המתקפה על פרל הארבור בדצמבר 1941, נשארה הונולולו עיר הבירה של האיים, העיר הגדולה ביותר בהם, וכן מרכזם המסחרי והכלכלי, כשבה נמלי התעופה והים המרכזיים בהוואי.
מאז הפיכה של הוואי למדינה ה-50 בארצות הברית, חוותה העיר צמיחה כלכלית אדירה, שלוותה בתיירות ענפה. נכון לשנת 2007, ביקרו באיי הוואי 7.6 מיליון תיירים, כאשר 62.3% מתוכם ביקרו דרך נמל התעופה הבינלאומי הונולולו. כיום הונולולו היא עיר מודרנית עם גורדי שחקים רבים, והשכונה "וואייקיקי" על יד החוף היא מרכז התיירות של הוואי, ובה אלפי בתי מלון.


== דמוגרפיה ==
נכון לשנת 2010 גרים בעיר כ-390,000 תושבים.


=== חלוקה גזעית ===
אסייתים- 54.8%, מתוכם הקבוצות המרכזיות הן:
יפנים (19.9%)
פיליפינים (13.2%)
סינים (10.4%)
קוריאנים (4.3%)
וייטנאמים (2.0%)
לבנים- 17.9%
אפרו-אמריקאים- 1.5%
אינדיאנים- 0.2%
אחרים- 9.2%
שני גזעים או יותר- 16.3%


== ערים תאומות ==


== קישורים חיצוניים ==
  אתר האינטרנט הרשמי של הונולולו
ג'וסלין פוג'י, הניו יורק טיימס, פרחים, גלשנים ופירות טרופיים: סוף שבוע בהונולולו, באתר הארץ, 24 בפברואר 2019

הונולולו, באתר אנציקלופדיה בריטניקה (באנגלית)


== הערות שוליים ==