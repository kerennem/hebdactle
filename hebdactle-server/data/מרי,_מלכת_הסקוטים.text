מרי, מלכת הסקוטים (בסקוטית: Mary, Queen o Scots;‏ 8 בדצמבר 1542 – 8 בפברואר 1587), הייתה מלכת סקוטלנד משנת 1542, שבוע לאחר היוולדה, ועד הדחתה מהכס ב-24 ביולי 1567. את שארית חייה העבירה בגלות באנגליה כאסירה של מלכת אנגליה, עד שהוצאה להורג (על ידי המלכה) בשנת 1587 בגיל 46. בחייה עוררה מרי מחלוקות רבות.


== חייה ==
מרי הייתה בתו היחידה של ג'יימס החמישי, מלך סקוטלנד, ואשתו מארי דה גיז מצרפת. מאחר שהייתה נכדתה של מרגרט טיודור, אחותו הבכורה של הנרי השמיני, מלך אנגליה, הייתה מרי בעלת זכות ירושה לכתר האנגלי.
עם מות אביה הייתה מרי למלכת סקוטלנד והיא בת שישה ימים בלבד, כאשר אמהּ שימשה כעוצרת עד הגיעה לבגרות. מרי יועדה להינשא לאדוארד השישי במסגרת אמנת גריניץ' על מנת להביא לשלום בין ממלכת אנגליה לסקוטלנד, אולם עם ביטולה של האמנה נשלחה מרי לצרפת בגיל חמש, שם התחנכה בחצר המלך אנרי השני, וזכתה בה למיטב החינוך של תקופת הרנסאנס.
ב-1558, בהיותה בת חמש עשרה, נישאה מרי לבנו הבכור של המלך, שבשנה שלאחר מכן הוכתר כפרנסואה השני, מלך צרפת, אך הוא מת ב-1560.
בגיל תשע עשרה שבה מרי לסקוטלנד כאלמנה, ונתקלה בקשיים וביחס עוין. בשנות היעדרה הפכה הדת הרשמית בארצה מקתולית לפרוטסטנטית, ורבים מהפרוטסטנטים, ובראשם המטיף ג'ון נוקס, ראו במלכה הקתולית מקור לסכנה.
בעזרת אחיה למחצה, ג'יימס סטיוארט, רוזן מוריי, ובזכות סובלנותה הדתית, הצליחה מרי במלכותה, אך שתי טעויות גורליות הביאו אותה אל קיצה. האחת, שלא ויתרה על זכויותיה לכתר האנגלי, דבר שגרם לאליזבת הראשונה, מלכת אנגליה להפוך לאויבתה, והשנייה, אהבתה ונישואיה ב-1565 להנרי סטיוארט, לורד דרנלי יפה התואר. במחקר המודרני יש הרואים בנישואין אלה אילוץ ולא אהבה. נישואין אלו עוררו את התנגדותם של רבים מאצילי סקוטלנד, שהנרי היה שנוא עליהם, ואת התנגדותה של אליזבת מלכת אנגליה שחששה מפני הולדת צאצא נוסף לבית טיודור, שעלול להיות בעל טענות טובות משלה לכתר האנגלי. בנם של המלכה מרי ודרנלי, ג'יימס, שנולד ב-1566, אכן ירש את כס המלכות האנגלי בנוסף לזה הסקוטי.


== השושלת המלכותית של בית סטיוארט ==

בפברואר 1567 נרצח דרנלי, ושלושה חודשים לאחר מותו נישאה מרי לג'יימס הפברן, רוזן בות'וול.
בסוף שנות ה-60 ותחילת שנות ה-70 של המאה ה-16 הייתה מעורבת בקשר רידולפי בשותפות עם הספרדים. מטרת הקשר הייתה להפיל את אליזבת הראשונה מכסאה ולהכתיר את מרי במקומה. הקשר נתגלה ונחל כישלון. מזימה זו הביאה לכינון מרד בידי מתנגדיה הפרוטסטנטים של מרי סטיוארט, וכפיית ויתור על הכס לטובת בנה התינוק ג'יימס השישי. היא נכלאה בידיהם, הצליחה להימלט ולחדש את הקרב, אך הובסה ונמלטה לאנגליה לבקש מקלט אצל קרובתה המלכה אליזבת. המלכה כלאה אותה במשך 19 שנה משום שראתה בה סכנה לכיסאה, ולבסוף הוציאה אותה להורג בעריפת ראש באשמה של השתתפות בארגון מחתרת קתולית וניסיון לרצוח את מלכת אנגליה.
מרי נידונה להוצאה להורג בעריפת ראשה, אך ההוצאה להורג נתקלה בקשיים כיוון שגרזן המוציא להורג לא היה חד דיו, והמכה הראשונה לא הביאה למותה. לאחר מותה, הוכתר בנה ג'יימס השישי למלך, והוא בנה אנדרטה לזכרה.


== בתרבות הפופולרית ==
הוצאתה להורג עובדה לסרט קצר ואילם משנת 1895, בשם "ההוצאה להורג של מרי סטיוארט".
באוקטובר 2013 עלתה לשידור הסדרה האמריקאית "ממלכה" שמבוססת על סיפורה של ממלכת צרפת שבראשה מרי ופרנסיס.
סיפור יחסיה עם המלכה אליזבת עובד לסרט קולנוע בשם "מרי, מלכת הסקוטים", בכיכובן של סירשה רונן ומרגו רובי.


== ראו גם ==
מלכי סקוטלנד
מלכות צרפת
מלכי אנגליה
ממלכה (סדרת טלוויזיה 2013)


== קישורים חיצוניים ==

פרופ' מיכאל הרסגור וליעד מודריק, "שעה היסטורית: מלכת המזימות". אתר גלי צה"ל. 19 במרץ 2010
מרי, מלכת הסקוטים, באתר "Find a Grave" (באנגלית)
מרי, מלכת הסקוטים, באתר אנציקלופדיה בריטניקה (באנגלית)