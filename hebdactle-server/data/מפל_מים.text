מפל מים הוא מקום בנהר שבו נופלים המים על פני קיר זקוף, והוא נוצר עקב אי אחידות באפיק, כאשר בנהר יש הבדלי גובה בין שני מקומות, והמים נופלים כלפי מטה מהמקום הגבוה אל המקום הנמוך.


== היווצרות המפל ==
לעיתים נוצר מפל מים עקב שינויים שברים הנקראים טקטוניים - שברים ונקעים של קווי העתק, אך רוב המפלים נוצרים עקב שינויים ליתולוגיים - שינויים באופי המסלע. בדרך כלל נגרם הדבר במקום שבו עובר הנהר ממסלע קשה למקום בעל מסלע רך יותר, שובר אותו, וצונח ממקומו לשכבת הסלע הבאה. מפל נוצר גם במקומות שבהם אפיק גבוה נשפך לתוך נהר בעל אפיק נמוך יותר בצורה משמעותית. אפיק כזה, הגבוה מן הנהר אליו הוא נשפך, נקרא אפיק תלוי. אפיקים תלויים נוצרים כאשר בנהר הגדול עוברת כמות מים הגדולה בהרבה מזו שבאפיק (קרקע הנחל שהמים זורמים בו) העליון. חלק מאפיקים תלויים אלו נוצרו על ידי הקרחונים הגדולים שנעו בנהרות בתקופת הפליסטוקן.


== מפלי מים בעולם ==
כאשר הוקם סכר איטייפו בשנת 1982 על נהר פרנה בגבול פרגוואי-ברזיל, להפקת חשמל הידרואלקטרי, הציפו מי האגם שנוצר את מפלי גוואירה שהיו עד אז העוצמתיים והאדירים בעולם. דרומה ממפלי גוואירה הנכחדים נשפך נהר איגואסו אל נהר פרנה. לא רחוק משם, במשולש הגבולות ארגנטינה-ברזיל-פרגוואי, נמצאים מפלי איגואסו שהם מהגדולים והרחבים בעולם. מפלים אלה הם מוקד משיכה עצום לתיירים, ונחשבים לאחד מפלאי הטבע.
המפל הגבוה ביותר בעולם כיום הוא מפל אנחל בוונצואלה; גובהו 979 מטרים וגובה המדרגה הגבוהה שלו 807 מטרים. 
מפלי חון על נהר מקונג בלאוס משתרעים לרוחב 10 ק"מ, והם הרחבים בעולם - אך גובהם 29 מטרים בלבד.
מפלי בויומה (שנקראו לפנים מפלי סטנלי) על נהר קונגו בזאיר, יחד עם מפלי ויקטוריה הנמצאים על נהר זמבזי, מהווים גבול בין זמביה לזימבבואה, והם מפלי המים הגדולים באפריקה- ומהגדולים בעולם, מבחינת ספיקת המים הזורמים בהם.
בין מפלי המים המפורסמים אפשר למנות את מפלי ניאגרה בגבול קנדה-ארצות הברית, שזוכה ליחסי ציבור מרשימים בסרטי קולנוע אמריקנים רבים.


== מפלים בישראל ==
שגיאות פרמטריות בתבנית:להשלים פרמטרי חובה  [ נושא ] חסרים 

בישראל הדלה במים, מצויים כמה מפלים, אם כי רובם זעירים, וגם הגדולים שבהם אינם אלא קילוח דק של מים נופלים. ולמרות זאת, מפל מים בלב המדבר הלוהט כמו בעין עבדת או בעין גדי הוא מעין פלא טבע של ממש בעיני רואיו, גם אם קנה המידה אינו משתווה לזה של המפלים הנודעים. מפל המים הגבוה בישראל הוא מפל נחל קדם, שגובהו 330 מטרים, אך הוא זורם רק בעת שיטפונות ולעיתים מאוד נדירות. מפל המים הזורם כל השנה הגבוה בישראל הוא מפל נחל גמלא שגובהו 52 מטרים. רוב מפלי המים בישראל הזורמים כל השנה נמצאים ברמת הגולן כמו מפל נחל יהודיה, מפל גילבון הנופל מגובה 40 מטר, והמפלים הלבן והשחור בנחל אל על.


== מפלי מים והאדם ==
האדם עושה במפלי המים שימוש בשתי דרכים:

ניצול כוח המים הנופלים להנעת טורבינות וגלגלי מים לצורך ייצור חשמל.
לצורכי נופש ותיירות: מאז ומתמיד ראה האדם במפלים שכיות חמדה ובא לראותם.


== מפלי המים הגבוהים בעולם ==


== גלריה ==

		
		
		
		
		


== קישורים חיצוניים ==
תחזיקו חזק וצפו: המפלים הכי מטורפים בעולם, באתר וואלה!‏, 04 בינואר 2015
מפל מים, באתר אנציקלופדיה בריטניקה (באנגלית)