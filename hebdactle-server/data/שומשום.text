שֻׁמְשֹׁם (בשין ימנית, בשפת הדיבור: סוּמְסוּם; שם מדעי: Sesamum indicum) הוא צמח חד-שנתי הגדל בעיקר בבורמה, הודו, סין ואתיופיה. פרחיו בצבע צהוב. זרעי השומשום מהם האדם ניזון מצויים בתוך תרמיל. מזרעי השומשום מפיקים (בין היתר) טחינה.
צמח השומשום עמיד מאוד לתנאי יובש ובצורת ויכול לשגשג בתנאים שלא מאפשרים גידולים אחרים, ומסיבה זו נפוץ גידולו במקומות חמים ויבשים.
מאחר שזרעי השומשום קטנים ושטוחים, קשה מאוד לייבש אותם בכמויות גדולות, שכן הם יוצרים מחסום לתנועת אוויר. מסיבה זו נהוג לאחסן אותם בתנאי לחות נמוכים ומבוקרים לאחר הקטיף.
קיימים שני גוונים טבעיים של זרעי שומשום: לבן-צהבהב בהיר שהוא המוכר ביותר, ושומשום שחור הנפוץ בארצות המזרח הרחוק ומשמש בהכנת סושי וסלטים אסייתים. (בשפת הדיבור מכנים גם את הקצח שומשום שחור אך מדובר במין שונה).
קיימים עוד גוונים לא טבעיים: לבן הקלוף בשיטות שונות, ירוק[דרושה הבהרה] המצופה במעטה של ואסאבי וצהוב המצופה במעטה של קארי.
בעבר גידלו שומשום גם בישראל כשהמכס על מוצרי ייבוא היה גבוה מאוד.


== שומשום כמזון ==


=== שמן שומשום ===
השומשום הוא הגידול החקלאי הראשון לצורכי שמן הידוע לאדם, וישנם ממצאים ארכאולוגיים המעידים על זרעי שומשום בשימוש האדם כבר לפני כ-5,000 שנים.
הזנים המגודלים באפריקה הם ברובם זני בר, לעומת הודו, שבה נפוץ הזן המתורבת Sesame Indicum.
בדומה לאגוזים וגרעינים, זרעי שומשום מכילים אחוזי שמן גבוהים, בחלק מהזנים יותר מ-50%. לשם השוואה, זרעי סויה מכילים כ-20% בלבד.
בשמן מצויים חומרים נוגדי חמצון בריכוז גבוה, המקנים לו, מלבד סגולות בריאותיות, גם חיי מדף ארוכים.
השמן עשיר באומגה 6, חומצת שומן אשר בכמויות גדולות יכולה להוביל לדלקתיות (דלקת) מרובה ומחלות לב, אך אינו מכיל אומגה 3, חומצת שומן חיונית לגוף ולבריאות הלב.
בחומר היבש שנשאר לאחר הוצאת השמן משתמשים בעיקר להזנת עופות אך גם לתעשיית המזון לבני האדם.


=== במטבח הישראלי ===
השומשום פופולרי מאוד במטבח הישראלי כמרכיב העיקרי בטחינה, המשמשת גם בפני עצמה וגם בחומוס ובחלווה. בנוסף משמש השומשום בצורתו הגולמית כתוספת דקורטיבית למאפים רבים כמו בורקס וכעכים וכתיבול לסלטים.


=== בסדר ליל ראש השנה ===
אצל חלק מקהילות יהודי צפון אפריקה, נהוג לאכול שומשום בסדר ראש השנה, ולומר: שנפרה ונרבה כשומשומין.


== גלריה ==

		


== קישורים חיצוניים ==
שומשום, באתר אנציקלופדיה בריטניקה (באנגלית)שומשום, באתר ITIS (באנגלית)
שומשום, באתר NCBI (באנגלית)
שומשום, באתר האנציקלופדיה של החיים (באנגלית)
שומשום, באתר Tropicos (באנגלית)
שומשום, באתר GBIF (באנגלית)
שומשום, באתר The Plant List (באנגלית)
שומשום, באתר IPNI (באנגלית)
איריס ז'ורלט, "שומשום - טעים, מזין ומלא חטאים (קלוריים)" באתר ynet
חדשות הפקולטה לחקלאות, פותח שומשום עתיר יבול המותאם לקציר ממוכן, האוניברסיטה העברית, 15 ביוני 2015
הדס יריב‏, קסום, בשום ונפלא: כל היתרונות הבריאותיים של שומשום, באתר וואלה!‏, 28 במרץ 2016
שומשום ניישן: כך הפכנו למעצמת טחינה, באתר כלכליסט, 19 במאי 2017
שומשום, באתר המכון למצוות התלויות בארץ


== הערות שוליים ==