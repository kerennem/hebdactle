בעלי אף לח (שם מדעי: Strepsirhini, מיוונית - strepho עקום, rhis אף) היא אחת מארבע תת-הסדרות בסדרת הפרימטים. תת-סדרה זו כוללת כ-90 מינים. המאפיין העיקרי של בני המין, וממנו נובע שמם הוא אפם - הם מאופיינים באפים רטובים, בניגוד לקרוביהם הקופים. בעלי אף-לח הם הפרימטים היחידים (פרט לאדם) החיים במדגסקר, ולחלק מהמשפחות נציגות באפריקה ובדרום-מזרח אסיה.
החלוקה הטקסונומית והפילוגנטית, עם זאת, מורכבת יותר מהתמונה הגאוגרפית. ניתן היה להניח שההתיישבות של בעלי האף-הלח במדגסקר התרחשה באירוע סחיפה אחד, שגרם ליישוב האי בצאצאים של מין אחד. אולם בניתוח גנטי של בני התת-סדרה ניתן לראות שקיימת קרבה רבה יותר בין חלק מהמינים המדגסקריים לבין מינים מיבשת אפריקה, מאשר בין המינים המדגסקריים לבין עצמם. כך שכנראה לא התרחש אירוע סחיפה יחיד - אלא שני אירועי סחיפה: אחד של בני על-משפחת למורים והשני של בני על-משפחת לוריסים. אך העדויות המאובנות אינן מספיקות על מנת לקבוע האם הסחיפה השנייה הייתה מאפריקה למדגסקר או בכיוון ההפוך.
בעלי האף-הלח נחשבים לפרימיטיביים יותר מהקופים. אפיהם הרטובים מחוברים לשפתיהם העליונות, שמחוברות לחניכיהם - ובכך מוגבל מגוון הבעות הפנים שלהם. היחס בין מסת המוח למסת הגוף שלהם קטן יותר, דבר המעיד על אינטליגנציה פחותה, וכך גם עולה ממבחני אינטליגנציה ליונקים. האונות האחראיות על חוש הריח במוחם גדולות יחסית, דבר המעיד על חוש ריח מפותח. בנוסף, אפיהם מוארכים בדרך כלל.


== מיון התת-סדרה ==
תת-סדרה בעלי אף לח (Strepsirrhini)
אינפרא-סדרה דמויי למור (Lemuriformes)
על-משפחה למורים (Lemuroidea)
משפחה למורי קוף (Archaeolemuridae) - נכחדה
משפחה למורי ספורט (Lepilemuridae)
משפחה למורי קואלה (Megaladapidae) - נכחדה
משפחה למורי עצלן (Palaeopropithecidae) - נכחדה
משפחה למוריים (Lemuridae)
משפחה דאובנטוניים (Daubentoniidae)
משפחה אינדריים (Indridae)
משפחה למורים צמריים (cheirogaleidae)
על-משפחה לוריסים (Lorisoidea)
משפחה לוריסיים (Lorisidae)
משפחה גלגויים (Galagidae)
אינפרא-סדרה אדפיפורמס (Adapiformes) - נכחדה
משפחה Azibiidae
משפחה Djebelemuridae
על-משפחה Adapoidea
משפחה Notharctidae
משפחה Sivaladapidae
משפחה אדפיים (Adapidae)


== קישורים חיצוניים ==

בעלי אף לח, באתר ITIS (באנגלית)
בעלי אף לח, באתר NCBI (באנגלית)
בעלי אף לח, באתר Animal Diversity Web (באנגלית)
בעלי אף לח, באתר אנציקלופדיה בריטניקה (באנגלית)