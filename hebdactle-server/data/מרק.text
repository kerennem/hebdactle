מָרָק (ברבים: מְרָקִים; בנסמך: מְרַק־, מִרְקֵי־) הוא תבשיל נוזלי המקבל את טעמו ממרכיבים שונים שהתבשלו בנוזל. את המרק בדרך כלל לוגמים חם והוא מזוהה כמאכל חורפי, אך ישנם מרקים הנלגמים קרים כמאכלי קיץ, בהם גם מרקים מתוקים המוגשים לקינוח. טעמו של המרק נוצר על ידי מיצוי טעמם של המרכיבים המתבשלים בו. בבישול המרק ניתן למצות את טעמם של מאכלים שבצורה אחרת קשה לאכול או למצות אותם, כגון שורשים ופקעות, גבעולים, גרעינים, דגנים, או עור ועצמות. מרקים מוכנים בכל העולם וממגוון רחב מאוד של מרכיבים. המרק נמזג מן הסיר שבו הוא מוכן אל קערת מרק בעזרת כף ייעודית גדולה הנקראת מצקת.
המרק מוגש כמנה ראשונה או כמנה עיקרית בקערה גדולה, דוגמת מרק ה"פו" האסייאתי.
המרק נאכל כבר בימי קדם, עוד לפני שהומצא סיר המתכת המודרני. אז בושל המרק ככל הנראה בתוך בורות שלתוכם הוכנסו אבנים לוהטות ומאוחר יותר בקדירות חרס. בתקופות רבות נחשב המרק ל"אוכל של עניים", כיוון שאף אם המרק היה דל במרכיבים מוצקים, הנוזלים שבו מילאו את הקיבה. כמו כן, המרק לכאורה זול יותר ממאכלים אחרים מפני שרובו הוא מים וניתן להכין אותו משאריות של מאכלים אחרים, גם כאשר הם לא בשיא טריותם.
ניתן לפשט את הכנת המרק באמצעות אבקות המרק המאפשרות הכנה מהירה או תיבול מן המוכן.
ניתן להוסיף למרק תוספות שונות כדוגמת קרוטונים, אטריות (לוקשים), חלה, שקדי מרק, קרעפלאך, קניידלעך ועוד.


== סוגי מרקים ==
המרקים נחלקים לכמה סוגים עיקריים על פי צורת הכנתם:

מרקים צחים או ציר -  אלה מרקים המוגשים כשהם מסוננים מתוכנם עם או בלי תוספות המעשירות אותם. דוגמה למרק צח הוא הבורשט הפולני שבו הסלק ושאר מרכיביו מסוננים לקראת ההגשה, או מרק עוף שבו נעשה מיצוי של עור ועצמות של תרנגול, שאינו מתאפשר בשיטות בישול אחרות.
מרקים מחיתיים - מרקים המבוססים על ירק מבושל, מרוסק ומעורבב עם ציר עד קבלת דרגת הסמיכות הרצויה. מרקים נפוצים בקטגוריה זו הם מרק בטטות (ושאר מרקים כתומים), מרק תירס, מרק אפונה, ועוד.ישנם מרקים השייכים לשתי הקטגוריות האחרונות, כמו למשל מרק קרם כרובית.

נָזִיד - מרק סמיך המבוסס לרוב על עדשים (דוגמת "דאל") או שעועית (דוגמת נזיד שעועית שחורה מקסיקני), מוגש חם, לא מסונן ולא טחון.
קונסומה - קונסומה שייך לקטגוריית המרקים הצחים אך הוא נבדל מיתר המרקים בקטגוריה זו. הקונסומה הוא ציר בשר וירקות עשיר שסונן והוצלל בעזרת חלבוני ביצים הסופחים אליהם את השומן ויתר החומרים המעכירים את המרק. לקונסומה טעם עשיר וצבע זהוב עמוק צלול.
מרקים קטיפתיים (נקראים גם מרקי קרם) - מרקים אלה מוכנים על ידי אידוי ירקות בשומן, הוספת קמח תוך בחישה עד קבלת רביכה והוספת ציר עד קבלת דרגת הסמיכות הרצויה. יש המוסיפים למרקים אלה שמנת מתוקה המשפיעה על טעמם ומרקמם. מרקים נפוצים בקטגוריה זו הם מרק פטריות ומרק קרם עגבניות.
מרקים עשירים - מרקים אלה הם למעשה צאצאים של המרק מימי קדם והם מבוססים על בשרים שונים (או דגים ופירות ים) וירקות המבושלים חתוכים בנוזל. במקרים רבים מרקים כאלה נחשבים למרקים לאומיים של מדינות ועמים כמו מרק הבצל הצרפתי, מרק הגולאש ההונגרי. מרקים נוספים בקטגוריה זו:
בויאבז - מרק דגים צרפתי
מינסטרונה - מרק ירקות איטלקי עם פסטה
מרק עדשים
מרק שעועית
מרק רגל ויתר המרקים התימניים
בורשט - מרק רוסי מבשר וסלק
צ'ורבה - מרק כרוב רומני
מִרקי יוגורט - מרקים אלה מבוססים על יוגורט ומקורם בדרך כלל במטבח הטורקי והיווני. ישנם גם מרקי יוגורט מבושלים אך רובם הם מרקים קרים ולא מבושלים, או כאלה שהיוגורט בהם אינו עובר בישול, אלא מוסף אליהם לאחר הבישול כדי להסמיך אותם. המרק המפורסם ביותר בקטגוריה זו הוא מרק יוגורט ומלפפונים הנקרא טראטור או צזיקי (בטורקיה או ביוון, בהתאמה),
מִרקי פירות - מרקים המבוססים על פירות. רובם המוחלט של מרקים אלה מוגשים קרים אך לא כולם מוגשים לקינוח.


== סוגי מרק נוספים ==
מרק קני ציפוריםשגיאות פרמטריות בתבנית:להשלים פרמטרי חובה  [ נושא ] חסרים 


== מוצרים מסחריים ==


=== קופסת שימורים ===
חברות רבות משווקות מרק כמנה מוכנה לאכילה, או מצומצם אשר יש להוסיף לו מים (או חלב). המרק המצומצם (שהמציא
ב-1897 הכימאי ג'ון ת. דורנס לחברת המרק קמפבל) מאפשר להקטין את גודל האריזה ובכך לצמצם את מחירה. הצורה הנפוצה ביותר היא הכפלת נפח המרק באמצעות הוספת נוזלים כנפח פחית המרק. לעיתים משמש מרק זה כבסיס, עליו מוסיף הצרכן מספר ירקות כגון תפוחי אדמה, בשר, או פסטה. מבין מרקי חברת קמפבל הנמכרים ביותר הם מרק עגבניות (שיוצר לראשונה ב-1897), מרק פטריות בשמנת ונודלס עוף (יוצר לראשונה ב-1934).


=== מיובשים ===
מרק להכנה מהירה מיובש נמכר בצורות שונות ובהם קוביות ציר מרוכזות, שהיו הצורה המיובשת הראשונה. אינסטנט נודלס להכנה מהירה נמכרים כנודלס וירקות מיובשים הכוללים שקיות תיבול המשווקות כצורת הכנה קלה וזולה, הדורשת הוספת מים חמים בלבד.אבקת מרק משמשת להעשרת מרקים כתחליף לציר.


== ראו גם ==
כף סינית


== קישורים חיצוניים ==
מרק, באתר אנציקלופדיה בריטניקה (באנגלית)
מתכוני מרקים מאתר "מטעמים"
מתכונים למרק מאתר מתכון לי
מתכוני מרקים, באתר ynet
מרקים, באתר "שפים"
עופר ורדי, המרק עם הבית - המתכון ההונגרי לאושר, באתר ynet, 8 במרץ 2007
מתכוני מרקים, מאתר Cooks
מבחר מתכוני מרקים, מאתר Rosmarin Kitchen
מָרָק – אוכלים או שותים?, באתר האקדמיה ללשון, מרץ 2011


== הערות שוליים ==