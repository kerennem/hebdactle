גואטמלה סיטי (ספרדית: Ciudad de Guatemala, "סיודד דה גואטמלה") היא בירת גואטמלה, והעיר הגדולה במדינה. כמו כן, העיר היא בירת מחוז גואטמלה. בעיר מתגוררים כ-2.45 מיליון בני אדם ובמטרופולין שסביבה - כ-4.1 מיליון. שמה המלא של העיר הוא "לה נואבה גואטמאלה דה לה אסונסיון" (La Nueva Guatemala de la Asunción).


== היסטוריה ==
במקום בו ניצבת כיום העיר גואטמלה סיטי ניצבה עיר המאיה העתיקה קַמִינָאלְחוּיוּ (Kaminaljuyú), שנוסדה בתחילת האלף הראשון לפנה"ס.
בתקופת השלטון הספרדי הייתה העיר עיר קטנה ובה מנזר בשם אל קרמן, שנוסד בשנת 1628. לאחר שרעידת אדמה הרסה את הבירה הקודמת, אנטיגואה גואטמלה, הבירה הועברה לגואטמלה סיטי. ב-1775 מלך ספרד אישר רשמית את המעבר. המעבר הוביל להתפתחות וגידול רב בעיר.
בשנים 1823–1834, עת הייתה גואטמלה חלק מהפרובינציות המאוחדות של מרכז אמריקה, הייתה גואטמלה סיטי בירת האיחוד.


== השכלה ==
בעיר נמצאות חמש אוניברסיטאות, בהן אוניברסיטת סן קרלוס - האוניברסיטה השלישית בעתיקותה באמריקה.


== מבנה העיר ==
העיר מחולקת ל-21 אזורים,[דרושה הבהרה] כשכל אחת נקרא zona (סוֹנָה), והם מסופררים בצורה חלזונית (ספירלית): אזור 1 הוא מרכז העיר וככל שהמספר גדול יותר - הוא חדש יותר ומרוחק יותר מהמרכז.
לכל אזור יש רחובות אנכיים (צפון-דרום) הנקראים Avenida (מסופררים מ-1 בכל אזור) ורחובות אופקיים (מזרח-מערב) הנקראים Calle (מסופררים מ-1 בכל אזור). לעיתים יש רחובות אלכסוניים הנקראים Diagonal.
לרחובות רחבים במיוחד יש שם במקום מספר, למשל Avenida La Reforma שהוא מפריד בין אזור 9 ל-10 או Calle Montúfar שנקרא גם Calle 12 באזור 9.
מרכז העיר הוא Avenida 1 Calle 1 Zona 1.
שיטת הכתובות מעניינת ומקלה על האיתור, למשל, "a "14 Calle 6-65 Zona 9 אומר שזהו בית ב-Calle שמספרו 14, במרחק 65 מטר מה-Avenida הקרוב אליו שמספרו 6 (לכיוון Avenida שמספרו 7) באזור 9.
לעיתים יש רחובות קצרים, ואז אין להן ספרור חדש, למשל 7A (ה-A גדולה !) שהוא בין 7 ל-8.
זו צורת חלוקה וכתובות של כל עיר ועיירה בגואטמלה.
אזור 1 שהוא מרכז העיר, העתיק ביותר, נקרא Centro Civico ומכיל הרבה מבני ציבור ומשרדים ממשלתיים.
שדה התעופה נמצא באזור 13 וקרוב לאזור 9.


== תחבורה ==
את גואטמלה סיטי משרת נמל התעופה הבינלאומי לה אורורה, שנמצא במרחק של כ-6 קילומטרים מדרום למרכז העיר.
הכביש הפאן-אמריקאי עובר בגואטמלה סיטי.
בעיר יש מערכת אוטובוסים מהירה בשם "טרנסמטרו" הכוללת כיום שני קווים, כשהתכנון הוא שיהיה 10 קווים. בנוסף יש תוכניות להקמה אפשרית של רכבת קלה או רכבת תחתית.


== תרבות ==
בעיר נמצא מוזיאון פופול ואישל לאומנות בני המאיה.


== ערים תאומות ==
ישראל כפר סבא, ישראל
טאיוואן טאיפיי, טאיוואן
ספרד מדריד, ספרד
בוליביה לה פאס, בוליביה
ניקרגואה מנגואה, ניקרגואה
פוארטו ריקו סן חואן, פוארטו ריקו
ספרד סנטה קרוס דה טנריפה, ספרד
מקסיקו מקסיקו סיטי, מקסיקו
ארצות הברית הוליווד, פלורידה, ארצות הברית


== גלריה ==

		
		
		


== קישורים חיצוניים ==

 אתר האינטרנט הרשמי של גואטמלה סיטי
גואטמלה סיטי, באתר אנציקלופדיה בריטניקה (באנגלית)


== הערות שוליים ==