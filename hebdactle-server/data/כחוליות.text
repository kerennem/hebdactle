הכחוליות (שם מדעי: Cyanobacteria; נקראות גם חיידקים כחוליים ולעיתים גם אצות כחוליות) היא מערכה של יצורים חסרי גרעין השייכים לעל ממלכת חיידקים אמיתיים. לכחוליות יש קווים משותפים עם הקבוצות השונות הקרויות אצות: הם מכילים כלורופיל a שהוא פיגמנט פוטוסינתטי המשותף לכל האצות וחסר ברוב החיידקים מבצעי פוטוסינתזה. בפוטוסינתזה של הכחוליות גם משתחרר חמצן בשונה מרוב החיידקים המבצעים פוטוסינתזה.
הכחוליות הן חלק מהפלנקטון ומשמשות כמזון למגוון יצורי ים. לחיידקים אלו יש תפקיד משמעותי בשרשרת המזון ובמחזורי המינרלים בטבע. היות שהם מסוגלים לקלוט חמצן וחנקן מן האוויר, הם מסוגלים לגדול כמעט בכל סביבה וכן ניתן למצוא אותם בסימביוזה עם פטריות, שיתופיות הקרויה חזזית. ניתן לראות כחוליות בבנינים רבים שיש בהם רטיבות.
בתמונה: כחולית שרשרתית, הנקראת נוסטוק. בשרשרת זו אחרי כל כמה תאים קטנים שעושים פוטוסינתזה, יש הטרוציסט גדול השונה מכולם; אין בו כלורופיל ולכן הטרוציסט זה לא מבצע פוטוסינתזה, אך הוא כן יכול לבצע קיבוע של חנקן חופשי מהאוויר (N2). לא מתקיימת בו פוטוסינתזה, ולכן אין בו פליטת חמצן שמזיק לפעילות האנזים ניטרוגנאז המבצע את קישור החנקן.


== תנאי מחיה ==
הטמפרטורה המיטבית לביצוע פוטוסינתזה בכחוליות היא כ-20 עד 30 מעלות צלזיוס. במצב אפיליטי (על סלעים), אקווטי (במים), אנדוליטי (בתוך סלעים), כזמואנדוליטי (בסדקים בסלע) ואפיגאי (כקרומים על הקרקע).
מים נוזליים הם תנאי הכרחי לגידול הכחוליות ולכן הן מופיעות לעיתים קרובות במסלול הזליגה של מים על מבנים שונים ופסלים.
במצב אנדוליטי הכחוליות מקבלות אור שעובר דרך הסלע ומים שחודרים דרך גבישי הסלע המיקרוסקופיים.
כחוליות אינן יכולות לחיות ללא אור ולכן אינן חיות מתחת לאדמה, וגם אינן האלופיליות, כלומר אינן מתקיימות בריכוזי מלח גבוהים.
הכחוליות החיות באזורים חשופים לקרינה מכילות את הפיגמנט סקיטונומין המגן עליהן מקרינת על-סגול ולכן הן בעלות צבע שחור, הכחוליות החיות באזורים מוצלים בעלות צבע ירוק-כחול בגלל הכלורופיל.
הן רגישות ליוני נחושת, עופרת ואמוניום.


== סימביוזה ==
 ערכים מורחבים – סימביוזה, חזזיתישנן כחוליות החיות בסימביוזה עם פטריות כחזזיות. הפטרייה משמשת כמצע גידול לכחוליות ומספקת לה הגנה מפני קרינה, מים, ומינרלים, ואילו הכחולית מבצעת פוטוסינתזה ומקבעת חנקן ומספקת לפטרייה סוכר. החזזית מורכבת מפוטוביונאט - הכחולית, ומיקרוביונאט - הפטרייה.


== מיון ==


=== מיון פנימי ===
בקרב הכחולית החלוקה למחלקות עוד נתונה תחת מחקר והקשרים הפילוגנטיים בין הסדרות השונות עוד לא ברורים. על פי הנומנקלטורה הבינלאומית לפרוקריוטים אין חלוקה סיסטמטית מקובלת בתוך הכחוליות אך נעשו מספר ניסיונות לאמץ כזאת, שהבולטת שבהן מ-2004 הציעה לחלק את הכחוליות לשמונה סדרות.ברשימה זאת מובאת החלוקה המקובלת לסדרות ומרמת הסדרה מטה כתובים רק המשפחות תת-המשפחות והסוגים הידועים בישראל.
הסדרה Chroococcales
משפחת Microcystaceae
משפחת Chroococcaceae
משפחת Entophysalidaceae
משפחת Chamaesiphoaceae
משפחת Xenococcaceae
משפחת Hydrococcaceae
הסדרה Nostocales
משפחת Scytonemataceae
משפחת Microchaetaceae
משפחת Rivulariaceae
משפחת Nostocaceae
משפחת Mastigocladaceae
משפחת Fischerellaceae
משפחת Loriellaceae
הסדרה Oscillatoriales
משפחת Pseudanbaenaceae
משפחת Schizothrichaceae
משפחת Phormidiaceae
משפחת Oscillatoriaceae
משפחת Homoeotrichaceae
הסדרה Pleurocapsales - אשר אינה מיוצגת בארץ
הסדרה Spirulinales - אשר אינה מיוצגת בארץ, אצת המאכל ספירולינה שייכת לסדרה זאת. יש המאחדים סדרה זאת עם ה-Oscillatoriales.
הסדרה Synechococcales - אשר אינה מיוצגת בארץ
הסדרה Chroococcidiopsidales - אשר אינה מיוצגת בארץ
הסדרה Gloeobacterales - אשר אינה מיוצגת בארץ


== ראו גם ==
קיבוע חנקן ימי
אסון החמצן
סטרומטוליט
ספירולינה


== קישורים חיצוניים ==
כחוליות, באתר אנציקלופדיה בריטניקה (באנגלית)כחוליות, באתר ITIS (באנגלית)
כחוליות, באתר NCBI (באנגלית)
כחוליות, באתר האנציקלופדיה של החיים (באנגלית)
כחוליות, באתר GBIF (באנגלית)
קטלוג הכחוליות, באתר מרכז המידע לפרוקריוטים (באנגלית)
יוניברס טודיי, ‏סטודנטים מציעים "להאריץ" את מאדים באמצעות חיידקי 'כחוליות', באתר "הידען", 29 בדצמבר 2014
ד״ר גדעון גל, זווית - סוכנות ידיעות למדע ולסביבה, ‏פריחה, ולא מהסוג הטוב, באתר "הידען", 3 במרץ 2016
רן בן מיכאל, זווית - סוכנות ידיעות למדע ולסביבה, החיידק הכחול שמשתלט על המים בעולם, באתר ynet, 20 ביוני 2018


== ביאורים ==


== הערות שוליים ==