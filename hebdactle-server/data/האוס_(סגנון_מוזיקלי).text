האוס הוא שם כללי למוזיקת ריקודים אלקטרונית בעלת מקצב 4/4 בטמפו שבין 120–130 פעימות לדקה. ההאוס התחיל כסגנון קטן מאוד בארצות הברית וגדל לממדים אסטרונומיים וכיום המונח "האוס" מאגד תחתיו אין ספור סגנונות וגוונים. ההאוס כיום פופולרי מאוד ויש לו הדים בסגנונות מוזיקה שונים.


== תחילתו של ההאוס ==
ההאוס נולד ברחבות הריקודים של ניו יורק, שיקגו ולונדון בשנות השמונים, בתקופה בה כלי הנגינה האלקטרוניים השתכללו (לדוגמה, המצאת ה-MIDI) ובארצות הברית נוצר ביקוש למוזיקת ריקודים חדשה. לאחר שהדיסקו נושל על ידי גל הרוק הכבד של תחילת שנות השמונים, החלו להתפתח סצנות שונות של מוזיקה אלקטרונית חדשה בערים שונות בארצות הברית.
בעוד שבדטרויט ניכרה בעיקר השפעה של אלקטרו בסצנה של מה שנקרא לאחר מכן טכנו, בניו יורק ובשיקגו נוצרו סצנות של סינתפופ, אלקטרו-פאנק, איטלו דיסקו (הגרסה האלקטרונית והאירופית של הדיסקו), והתחילו ליצור בהשפעתם מוזיקה אלקטרונית פחות מתוכנתת ו"רובוטית" ויותר אנושית ועליזה.


== ההאוס של שיקגו ==
השם "האוס" נטבע בשיקגו על שם מועדון ה-Warehouse בו לראשונה החל חלוץ הז'אנר, פרנקי נאקלס (Frankie Knuckles), בשימוש בתמהיל בין סגנון הסינתפופ האירופי והדיסקו. לאחר זמן מה החלו נפוצים קטעים מוזיקליים שהושפעו מתמהיל זה והם למעשה קטעי ההאוס הראשונים. הקטע "Your Love" של פרנקי נאקלס נחשב בעיני רבים ללהיט ההאוס הראשון (על אף שאחרים מחשיבים את "I Feel Love" של דונה סאמר בהפקת ג'ורג'ו מורודר ללהיט ההאוס הראשון). עד לאמצע שנות השמונים היה ההאוס למוזיקת הריקודים העיקרית של שיקגו ומועדוני האוס רבים נפתחו, כמו גם תחנות רדיו שהוקדשו להאוס.
ההאוס מורכב בדרך כלל מסינקופות דומות בעלי מלודיות שונות.
בין המפיקים והדי-ג'יים החשובים מהסצנה של שיקגו נמנים Ron Hardy, Marshal Jefferson, Larry Heard, Farley Jackmaster Funk ו-(Cajmere (Green Velvet.


== ההאוס של ניו יורק (גאראז') ==

סצנת ההאוס של ניו יורק היא המשך ישיר של סצנת הדיסקו בה ולכן, לפחות לגבי התקופה בה התגבש הסגנון, אי אפשר להפריד לחלוטין בין דיסקו והאוס. המונח גאראז' מציין את מגוון הסגנונות שנוגנו ב-"Paradise Garage" - המועדון הניו יורקי האגדי בו התבסס הסגנון. ההאוס שהתגבש בסצנה זו הוא יותר אקוסטי ויותר קרוב לדיסקו ולמוזיקת נשמה, ומאוחר יותר הושפע גם ממוזיקה לטינית ובעיקר מהסמבה (למשל ביצירותיהם של Masters at Work, Kerry Chandler ועוד).
בין המפיקים והדי-ג'יים החשובים באסכולה זו נמנים Joe Claussell, Tony Humphries, Cevin Fisher, François K, Todd Terry.
הגאראז' היה הטריגר העיקרי להתפתחות ההאוס בבריטניה מסוף שנות ה-80 והפיכתה למעוז של האוס, שם זכה להצלחה הגדולה ביותר שלו. בבריטניה התפתחו סגנונות האוס רבים אך הסגנון הבריטי שהכי מזוהה בהווה עם ההאוס בבריטניה הוא ה-
2Step Garage (או UKG UK Garage), שעיקרו שימוש בסימפולי תופים מקוטעים ובמקצב מתוחכם. הסגנון התחיל כסגנון האוס וכיום עיקר ההתפתחות שלו היא לכיוון ראפ והיפ-הופ.


== נקודות מפנה בהיסטוריית ההאוס ==

בשנת 1987 הגיע הלהיט "Jack Your Body" של סטיב 'סילק' הארלי למקום הראשון בבריטניה ובכך היה להצלחה המסחרית הראשונה של קטע האוס.
בשנת 1988 הוציאו ה-Jungle Brothers, מהרכבי ההיפ-הופ החשובים והגדולים, את הסינגל "I'll House You", קטע אשר שילב ראפ על מקצב האוס (בהפקת הדי-ג'יי Todd Terry). הקטע היה הראשון לחבר בין שני הסגנונות, אשר עד אז לא היה קשר ביניהם משום שהאוס נחשב למוזיקה "עליזה". הסינגל היה ללהיט גדול ובכך קידם את סגנון הפיוז'ן היפ-האוס, והיווה תקדים ליצירת שילובים נוספים מסוג זה.
שנות התשעים הייתה תור הזהב של ההאוס, הדאנס, ושל הטכנו ובשנים אלה ההאוס היה בשיא הפופולריות שלו.
בין הלהיטים הגדולים של התקופה:

Haddaway - What Is Love?
Snap! - Rhythm is a dancer
It's My Life - ד"ר אלבן
Show Me Love - ‏ .Robin S
Scatman's world - סקטמן ג'ון
Ace Of Base - All That She Wants
La Bouche - By My Lover
Unlimited - No limit
Culture Beat - Mr. Vain
Eiffel 65 - Blue
Gala - Free From Desire
Corona - The Rhythm Of The Night
Mr. President - Coco Jambo
Aqua - Barbie Girl
Los Del Rio - מאקארנה
Rednex - Cotton Eye Joe
Alice - Better Off Aloneבסוף שנות התשעים חלה עליה מטאורית בפופולריות ההאוס באירופה, בעיקר סביב היורופופ ותרבות המועדונים של איביזה.
בנוסף בתקופה זו קמו להקות מהפכניות כגון דאפט פאנק, שהוציאה את האלבום Homework ובכך יצרה את סגנון ההאוס הצרפתי המאופיין בלופים פאנקיים, ושינתה את סצנת ההאוס. להקה חשובה נוספת שקמה בסוף שנות התשעים היא Basement Jaxx שיצרה האוס בסגנון ייחודי ואקלקטי במיוחד.
ההאוס היה מאז ומעולם פופולרי בעיקר באירופה, עם הבלחות קצרות למצעדים של ארצות הברית כמו "Rhythm is a dancer" כמו גם להיטים שונים של מדונה, שאימצה לעצמה את ההאוס באחד מגלגוליה הרבים. שנות ה-90 של המאה ה-20 ביוהנסבורג התפתח סגנון "קוואייטו" שמשלב האוס עם ניגון אפריקאי. עם הזמן הסגנון נעשה פופולרי גם בנמיביה בו פועל הזמר סאני בוי ואמנים נוספים.


== קישורים חיצוניים ==

האוס, באתר אנציקלופדיה בריטניקה (באנגלית)