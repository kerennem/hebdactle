קוסמטיקה (בעברית: תמרוקים, באנגלית: Cosmetics, ידוע גם כ-Makeup או Make-up) היא מכלול כלים וטיפולים לטיפוח המראה של הגוף, ובפרט טיפוח העור, שיער הראש והציפורניים.


== טיפולים קוסמטיים ==
בטיפולים הקוסמטיים נכללים:

טיפוח שיער הראש באמצעות שמפו, קונדישנר ותכשירים נוספים.
צביעת שיער הראש.
ניקוי העור וטיפוחו באמצעות תכשירים וטיפולים המשמשים לכך, וכן קילוף עור ("פילינג"), תהליך בו מוסרים תאי עור מתים. לטיפוח העור משמשים קרמים שונים, כגון קרם גוף, קרם ידיים וקרם פנים.
טיפולי החדרת לחות וחומרים שונים ("מזוטרפיה") - טיפולים בהם מוזרקים או מוחדרים לעור חומרים החיוניים לבנייה תקינה של העור כגון קולגן ואלסטין.
טיפוח כפות הידיים (מניקור) וכפות הרגליים (פדיקור), ובפרט טיפוח הציפורניים (בכלים המשמשים לכך) וצביעתן בלק לציפורניים.
איפור קבוע- טיפול בו מחדירים לשכבת העור המתחדשת צבע, מטרת הטיפול להשוות מראה מאופר לתקופה ממושכת של עד 3 שנים.
איפור הפנים.
הסרת שיער בשיטות כגון אפילציה הסרת שיער בלייזר או שעווה מחלקי הגוף שבהם הוא נחשב פוגע ביופי: ידיים, רגליים, חזה ועוד.טיפולי קוסמטיקה משרתים בעיקר נשים, אך יש גם טיפולי קוסמטיקה לגברים.
טיפולי קוסמטיקה נעשים כטיפול אישי של אדם בגופו, וכן על ידי מי שמקצועם בכך - קוסמטיקאים. ניתוחים קוסמטיים - ניתוחים שאינם נובעים מצורך רפואי אלא מרצון לקבל מראה נאה יותר - נערכים על ידי רופאים שהתמחותם בכך. דוגמה לניתוח קוסמטי היא ניתוח להבלטת השפתיים - כל מטרתו היא שפתיים נאות יותר, כצו אופנתי.


== תעשיית הקוסמטיקה ==
נכון לשנת 2003, המכירות בשוק הקוסמטיקה מגיעות לסך 18 מיליארד דולר ארצות הברית בשנה. השוק נשלט בידי מספר מצומצם של חברות רב-לאומיות. רובן נוסדו בתחילת המאה ה-20.
תכשירי קוסמטיקה המשמשים גם לניקוי הגוף ולא רק לטיפוחו (כגון שמפו), מיוצרים גם על ידי יצרנים של חומרי ניקוי.
בשנים האחרונות ישנה נטיית צרכנים לקוסמטיקה טבעית: כלומר קוסמטיקה שאינה מכילה כימיקלים סינתטיים ובעיקר ללא חמרים משמרים. בעקבות זאת החלו גם חברות קוסמטיקה גדולות להציע קוסמטיקה על בסיס טבעי. כיום קיימים תווי תקן למוצרים קוסמטיים טבעיים כמו BDIH ,ECOCERT ואחרים.


== קישורים חיצוניים ==
רותם אליזרע, מחקר ישראלי: קרמים, לקים ואיפור עלולים לפגוע בפוריות, באתר ynet, 9 במרץ 2018
קוסמטיקה, באתר אנציקלופדיה בריטניקה (באנגלית)
 פרסומת למכון היופי בלה בתל אביב, 1928, באתר ארכיון הסרטים הישראלי בסינמטק ירושלים