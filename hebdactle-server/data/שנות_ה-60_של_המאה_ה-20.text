שנות ה-60 של המאה ה-20 (בקיצור: שנות השישים או באנגלית הסיקסטיז) היו העשור השביעי של המאה ה-20, החלו ב-1 בינואר 1960 והסתיימו ב-31 בדצמבר 1969.
בזירה הבינלאומית חלה הסלמה ניכרת במלחמה הקרה בין ארצות הברית לברית המועצות, אשר כמעט והגיעה לשואה גרעינית בשנת 1962. המלחמה מצאה את ביטויה הן במישור הצבאי (מלחמת וייטנאם, ובמידת מה גם מלחמת ששת הימים) והן במישור הטכנולוגי (המירוץ לחלל, שראשיתו בשיגור האדם הראשון לחלל ושיאו במסעה של אפולו 11 שהנחיתה את האדם הראשון על הירח). הקמתה של חומת ברלין והפלישה הסובייטית לצ'כוסלובקיה המחישו את הקרע המתמשך בין שתי מעצמות העל. כחלק מהתמודדותה של ארצות הברית עם איומי המלחמה הקרה בחרו תושבי ארצות הברית בג'ון פיצג'רלד קנדי כנשיא ה-35 של ארצות הברית, בשנת 1963 של אותו עשור נרצח קנדי בדאלאס, טקסס.
התקופה עומדת בסימן קריסתו של הקולוניאליזם האירופי ועצמאותן של מושבות רבות ברחבי העולם, ובמיוחד באפריקה, שבה גל הלאומיות נתפס כבלתי ניתן לעצירה. תביעות לשוויון זכויות נתנו אותותיהן גם בעולם המפותח, ובמיוחד הפגנות המחאה של אפרו-אמריקאים בארצות הברית בהנהגתו של מרטין לותר קינג. השלב הראשון של "הגל השני" של הפמיניזם, הפמיניזם הליברלי, החל עם פרסום ספרה של בטי פרידן "המסתורין הנשי" בשנת 1963.
עשור זה הוא חלק מנקודת השיא של שיעור הצמיחה הכלכלית בהיסטוריה - שיא שלא נשבר גם בראשית המאה ה-21.
ואולם נראה שיותר מכל, ייזכר העשור בשל תרבות הצעירים המתירנית, שהתפתחה באמריקה הצפונית ובאירופה (ילדי הפרחים) בד בבד עם התרחבות מערכת תקשורת ההמונים. תרבות זו, פציפיסטית ואנטי-קפיטליסטית, דחתה את ערכי דור ההורים ויצאה נגד איסורים מיניים וחברתיים ארוכי-שנים, בנצלה את תפוצת המריחואנה ואת פיתוח הגלולה למניעת היריון. להקת הביטלס ואמן הפופ אנדי וורהול נתפסו כחלוציה של תרבות זו. בלונדון ידועה התקופה כתקופת "לונדון החוגגת", שהצטיינה בפריחה של תרבות, אופנה, מוזיקה ויצירה צעירה ומשוחררת.
הדור שנולד במחצית הראשונה של שנות ה-60 (יחד עם ילידי המחצית השנייה של שנות ה-50) מכונה דור הבייבי בום. הדור שנולד במחצית השנייה של שנות ה-60 (יחד עם ילידי המחצית הראשונה של שנות ה-70) מכונה דור ה-X.
בישראל שנות ה-60 מזוהות בעיקר עם משפט אייכמן, מלחמת ששת הימים, ומלחמת ההתשה.


== אירועים עולמיים ==


=== מלחמות בינלאומיות ===

1975-1959: המלחמה הקרה: מלחמת וייטנאם - מלחמה שמתנהלת בין צפון וייטנאם הקומוניסטית והווייטקונג (אשר נתמכים על ידי ברית המועצות וסין) לבין דרום וייטנאם וארצות הברית.
1961: הפלישה למפרץ החזירים - מבצע צבאי כושל שיוזמת ארצות הברית, במטרה למוטט את משטר פידל קסטרו בקובה.
1965-1961: מהלכים לוחמניים של אינדונזיה - בשנות ה-60 מבצעת אינדונזיה מספר מהלכים לוחמניים. ב-1961 פולשת אינדונזיה לחלק המערבי של גינאה החדשה, שהיה עד אז בשליטת הולנד. ב-1965 מבטלת אינדונזיה את חברותה באו"ם, ומפעילה בגלוי יחידות צבאיות שחוצות את הגבול המלזי ומתעמתות עם המגינים המקומיים. פריצתה של מלחמה אזורית כוללת נעצרת רק בעקבות פריצת מלחמת האזרחים באינדונזיה.
1962: מלחמת הודו–סין - סכסוך הגבולות בין הרפובליקה העממית של סין והודו שמתפתח למלחמה של 6 שבועות ויום.
1962: המלחמה הקרה: משבר הטילים בקובה - עימות בן 13 ימים (16–28 באוקטובר 1962) בין ארצות הברית לבין ברית המועצות בסוגיית הצבתם של טילים בליסטיים סובייטיים בעלי ראש נפץ גרעיני בקובה. הנחה מקובלת היא כי מעולם לא הייתה "המלחמה הקרה" קרובה להפוך למלחמה של ממש כמו במהלך משבר זה. בסופו של משבר זה מושגת הסכמה בין ארצות הברית לברית המועצות על פירוק בסיסי הטילים בקובה בתמורה להצהרה פומבית של ארצות הברית שלא תפלוש לקובה לעולם, והסכמה חשאית לפירוק בסיסי הטילים האמריקניים בטורקיה.
1965: מלחמת הודו-פקיסטן - כוחות גרילה בתמיכת פקיסטן פולשים לקשמיר שבהודו. לאחר חמישה שבועות של קרבות מושגת הפסקת אש בעזרת האו"ם. מקובל לראות במלחמה זו ניצחון הודי, כיוון שפקיסטן נכשלת במטרתה לכבוש את קשמיר.
1966: מלחמת גבולות בדרום-מזרח אפריקה - פורצת מלחמת גבולות באפריקה בין דרום אפריקה לבין הברית של אנגולה, נמיביה וזמביה. המלחמה נמשכת עד שנת 1989.
1967: מלחמת ששת הימים - מלחמה שנערכת מבוקר 5 ביוני עד ליל 10 ביוני 1967 (כ"ו באייר - ב' בסיוון ה'תשכ"ז), בין ישראל לבין מצרים, ירדן וסוריה, שנעזרו במדינות ערביות נוספות: עיראק, ערב הסעודית, לוב, סודאן, תוניסיה, מרוקו ואלג'יריה.
1969: מלחמת הכדורגל - מלחמת שנמשכת 4 ימים בין הונדורס ואל סלוודור. לכאורה, המניע למלחמה קשור לעימות שהגיע לאחר הפסד במשחק כדורגל, אולם הסיבות לפריצת המלחמה קשורות למחלוקות פוליטיות שונות, בין השאר בענייני הגירה.


=== הסכמים ומשברים בין-יבשתיים ===
1962-1954: מלחמת העצמאות של אלג'יריה - מאבק מזוין בין צרפת ותנועות עממיות אלג'יראיות, שמוביל, בסופו של דבר, לעצמאותה של אלג'יריה משלטון צרפת.
1960: ארגון אופ"ק - ארגון המדינות המייצאות נפט אשר מטרתו הוא להוות קרטל המורכב מיצואנות נפט רבות, מהמזרח התיכון, דרום אמריקה ואפריקה.
1961: הודו מספחת שטחים של האימפריה הקולוניאלית הפורטוגזית - לאחר שלטון של 400 שנה של האימפריה הקולוניאלית הפורטוגזית במספר שטחים בהודו, תנועה פוליטית שמתחילה עם עצמאות הודו מובילה לשחרור גואה, דמאן ודיו, על ידי הצבא ההודי.
1961: מאבק כף ורדה לעצמאות - אף על פי שבשנות ה-50 משנה פורטוגל את המעמד של כף ורדה ממושבה למחוז, מקים אמילקר קברל תנועה לשחרור כף ורדה וגינאה ביסאו. בשנת 1961 מתחיל מאבק מזוין, בעיקר בגינאה ביסאו, במטרה להשיג עצמאות.
1961: מאבק אנגולה לעצמאות - תנועות מקומיות באנגולה פותחות במחאה כנגד הכיבוש הפורטוגזי. הפורטוגזים מגיבים ביד קשה ובכוח רב ובמהומות נהרגים כ-50,000 אנגולים וכ-2,000 חיילים פורטוגלים. מחאה זו מסמנת את תחילתה של מלחמת גרילה בין שני הצדדים, שתימשך עד 1974.
1961: אמנת אנטארקטיקה - קובעת כי כל התביעות הטריטוריאליות לאנטארקטיקה מושעות.
1961: הקרן העולמית לשימור חיות הבר - מוקמה באנגליה, במטרה לקדם את המאבק להגנה על הסביבה; בעיקר על חיות בר ובית גידולן.
1962: הטריטוריה הבריטית באנטארקטיקה - מוקמת הטריטוריה הבריטית באנטארקטיקה, שנחשבת עד 1962 חלק מאיי פוקלנד.
1968: האמנה לאיסור הפצת נשק גרעיני - נחתמת על ידי כ-60 מדינות בז'נבה, שווייץ.
הפיצול הסיני-סובייטי - לאורך העשור מתרחש קרע דיפלומטי בין בנות הברית לשעבר - ברית המועצות והרפובליקה העממית של סין.


=== תופעות בינלאומיות ===
דה-קולוניזציה ועצמאות: קמרון (1960), מאלי (1960), טוגו (1960), הרפובליקה הדמוקרטית של קונגו (1960), סומליה (1960), ניז'ר (1960), וולטה עילית (בורקינה פאסו) (1960), חוף השנהב (1960), צ'אד (1960), הרפובליקה המרכז אפריקאית (1960), הרפובליקה של קונגו (ברזוויל) (1960), קפריסין (1960), גבון (1960), סנגל (1960), ניגריה (1960), מאוריטניה (1960), כווית (1961), טנגיקה (1961), סמואה (1962), רואנדה (1962), בורונדי (1962), אלג'יריה (1962), ג'מייקה (1962), טרינידד וטובאגו (1962), אוגנדה (1962), זנזיבר (1963), קניה (1963), זמביה (1964), מלאווי (1964), רודזיה (1965), גמביה (1965), רפובליקת המלדיביים (1965), סינגפור (1965), בוטסואנה (1966), ברבדוס (1966) ביאפרה (1967), דרום תימן (1967), נאורו (1968), מאוריציוס (1968), סווזילנד (1968).
זכות הצבעה לנשים - כרתים (1960), סיירה לאון (1961), רואנדה (1961), אלג'יריה (1962), מונקו (1962), אוגנדה (1962) זמביה (1962), אפגניסטן (1963), קונגו (1963), פיג'י (1963), איראן (1963), קניה (1963), מרוקו (1963), סודאן (1964), תימן (1967).


== סכסוכים פנימיים ותמורות פוליטיות ==


=== מערב אירופה ===
1961: הטבח בפריז - במהלך מלחמת העצמאות האלג'ירית (1954-1962), בהוראתו של מפקד המשטרה בפריז, תוקפת המשטרה הפריזאית קהל מפגינים אלג'ירי לא חמוש ושליו בן כ-30,000 איש בערך. על פי הערכות נהרגים בתקרית זו כ-200 מפגינים.
1963: מדיניות האוסטפוליטיק של גרמניה המערבית - האוסטפוליטיק היא מדיניות שמנהיג קנצלר גרמניה המערבית וילי ברנדט, שמטרתה הפשרה ביחסי גרמניה המערבית ומדינות הגוש הקומוניסטי באמצעות הסיסמה "שינוי באמצעות התקרבות". כחלק ממדיניות זו, מסדירה גרמניה המערבית את יחסיה עם ברית המועצות ופולין. בתקופה זו מתחילה גרמניה המערבית לכונן לראשונה יחסים דיפלומטיים גם עם רומניה, יוגוסלביה וישראל.
1966: ביטול רשימת הספרים האסורים - הוותיקן מכריז על ביטול רשימת הספרים האסורים, שהייתה בתוקף רשמי במשך יותר מ-400 שנה.
1967: המשטר הצבאי ביוון - סדרה של משטרים צבאיים ימניים ששולטים ביוון מתחיל עם הפיכה צבאית ב–21 באפריל 1967, בה תופס הצבא היווני בהנהגת קבוצת קולונלים את השלטון ביוון בהפיכה אלימה, ומקים משטר צבאי ששולט ביוון יותר משבע שנים.
1967: יום ה-H - כיוון התנועה בכבישי שוודיה משתנה מנהיגה בצד שמאל לנהיגה בצד ימין.
1968: ביטול המכסים במערב אירופה - הקהילה האירופית, שנוצרת מתוך איחודם של השוק האירופי המשותף, קהילת הפחם והפלדה האירופית וסוכנות האטום האירופית, מחליטה על ביטול כל המכסים בין המדינות.
1968: השביתה הכללית של מאי 1968 - הפגנה של תנועות השמאל מכנסת כ-800,000 איש בפריז, ומולם ניצבים 171,000 שוטרים.
1969: הסכסוך בצפון אירלנד - עימות שמתחולל מסוף שנות השישים ועד אמצע שנות התשעים בין הפלגים האתנו-דתיים באוכלוסיית צפון אירלנד.
1969: ביטול עונש המוות בממלכה המאוחדת - הממלכה המאוחדת מכריזים על ביטול עונש המוות.


=== מזרח אירופה ===

1965-1959: תוכנית שבע השנים של מזרח גרמניה - תוכנית שבע השנים של גרמניה המזרחית מכוננת במטרה להשתוות לגרמניה המערבית בשיעור הייצור לנפש. מסיבה זו יזמי התוכנית מגדילים את מכסות הייצור, ומכוונים להגדלה של פריון העבודה בשיעור של 85%. כתוצאה מהתוכנית מתחילים גלי הגירה גדולים למערב, כשרוב המהגרים הם עובדי צווארון לבן, וחצי מהם אף מתחת לגיל 25. המגמה הכלכלית הזו הופכת לאחת הסיבות להקמת חומת ברלין.
1960: סגירת משרד הגולאג - נסגר משרד הגולאג, אשר עסק בהפעלת מערכת עונשין באמצעות מחנות עבודת כפייה מטעם שירותי ביטחון הפנים של ברית המועצות.
1961: הקמת חומת ברלין - גרמניה המזרחית סוגרת את הגבול בין מזרח ומערב ברלין, כדי למנוע בריחת אזרחיה למערב - מוקמת חומת ברלין.
1963: הרפובליקה הפדרלית הסוציאליסטית של יוגוסלביה - הרפובליקה הפדרלית העממית של יוגוסלביה משנה את שמה לרפובליקה הפדרלית הסוציאליסטית של יוגוסלביה. השלטון בה נותר קומוניסטי ודיקטטורי, אך עם מידה מוגבלת של חופש כלכלי ופריחה בתחומי תרבות שונים עם חשיפה רבה לתרבות המערב הקפיטליסטי.
1965: המחאות סביב רצח העם הארמני - בשנת 1965, במלוא 50 שנה לרצח העם הארמני, מתחילים הארמנים, לאחר הפגנות ירוואן, לנסות להזכיר לעולם את מאורעות הטבח. בעקבות ההפגנות הוחלט להקים אנדרטת הנצחה וזיכרון בירוואן שתחת השלטון הסובייטי. בניית האנדרטה נסתיימה בשנת 1967. במהלך שנות ה-60 המדינה היחידה שמכירה באופן רשמי ברצח העם הארמני הייתה אורוגוואי.
1968: האביב של פראג - תקופה של ליברליזציה פוליטית בצ'כוסלובקיה בעידן שבו היא חלק ממדינות ברית ורשה. הרפורמות שמבוצעות במסגרת האביב של פראג הן ניסיון של דובצ'ק להעניק זכויות נוספות לאזרחי צ'כוסלובקיה במסגרת ביזור של הכלכלה ובמסגרת דמוקרטיזציה. היזמה מסתיימת בפלישתם של צבאות ברית ורשה לצ'כוסלובקיה.
1968: הפלישה הסובייטית לצ'כוסלובקיה - ברית המועצות פולשת עם חברות ברית ורשה לרפובליקה הסוציאליסטית הצ'כוסלובקית, לאחר שכשלו המגעים למניעת המשך יישום רפורמות האביב של פראג.


=== המזרח התיכון ===
1960: הפיכה צבאית בטורקיה - ראש ממשלת טורקיה אדנאן מנדרס מודח על ידי קבוצת קצינים, אשר מביאים את הגנרל ג'מל גירסל בטיסה מאיזמיר לאנקרה כדי למנותו לראש המדינה, ראש הממשלה, שר הביטחון וראש המטות המשולבים של טורקיה.
1960: הקמת סכר אסואן - בנייתו מתחילה ב-1960 ומסתיימת ב-1970, ומעוררת מספר מחלוקות בינלאומיות.
1961: התפרקות הרפובליקה הערבית המאוחדת - בסוף שנות ה-50, מתאחדות מצרים וסוריה, כצעד הראשון לקראת הקמת אומה כלל-ערבית אחת. האיחוד מקבלת את השם הרפובליקה הערבית המאוחדת, אך מתפרק בשנת 1961 בעקבות הפיכה צבאית בסוריה. מצרים ממשיכה להלכה להיקרא בשם זה עד 1971.
1966-1961: הפיכות צבאיות בסוריה - במשך פחות מ-3 שנים חווה סוריה לא פחות מ-19 הפיכות צבאיות, עד שקבוצת קצינים סורים מכריזים על הקמת מועצת מפקדת המהפכה, שתופסת את השליטה בממשל האזרחי והצבאי הסורי.
1963: בחירות פרלמנטריות ראשונות במפרץ הפרסי - ב-23 בינואר 1963, נערכות בכווית הבחירות הפרלמנטריות הראשונות באזור.
1968-1963: הפיכות צבאיות בעיראק - לאורך רוב שנות ה-60 השלטון בעיראק מתחלף בסדרה של מהפכות כוחניות בין שני כוחות עיקריים: אחמד חסן אל-בכר ממפלגת הבעת', לבין הקצין הבכיר עבד אל-כרים קאסם. לאחר המאבקים, הופך אחמד חסן אל-בכר לשליט עיראק, וסדאם חוסיין למספר שתיים בשלטון החדש.
1964: היווסדות הארגון לשחרור פלסטין (אש"ף) - ארגון-גג שמאגד כמה תנועות לאומיות פלסטיניות. מאז הקמתו ועד סוף שנות ה-80 מטרות הארגון המרכזיות הן ייצוג פוליטי של העם הפלסטיני, ומאבק מזוין במדינת ישראל.
1965: חילופי שטחים בין ירדן לערב הסעודית - כחלק ממגמת חיזוק הקשרים בין ירדן לבין ערב הסעודית.
1967: החלת החוק הישראלי על מזרח ירושלים – ב-28 ביוני מחילה מדינת ישראל על אזור מזרח ירושלים, שנכבש במלחמת ששת הימים, את החוק הישראלי, וכך מספחת בפועל את מזרח העיר.
1967: החזית העממית לשחרור פלסטין - נוסדת ב-11 בדצמבר, מתוך שילובם של החזית לשחרור פלסטין וארגון נוסף בשם "נוער למען הנקמה".


=== המזרח הרחוק ===
1960: ראשת הממשלה הראשונה בעולם בסרי לנקה - סרי לנקה (אז ציילון) בוחרת את סירימאבו בנדרנאיקה לראשות הממשלה. האישה הראשונה בתפקיד ראש הממשלה בעולם.
1962: הפיכה צבאית בבורמה - השלטון הדמוקרטי בבורמה מסתיים בהפיכה צבאית, שמוביל הגנרל נה וין (Ne Win).
1963: הפיכה בדרום וייטנאם - כתוצאה ממשבר פוליטי-חברתי, בעיקר מול התושבים הבודהיסטים של דרום וייטנאם, מאבד נשיא דרום וייטנאם, נו דין דיים, את תמיכת האמריקאים, וזמן קצר לאחר מכן נרצח במהלך הפיכה צבאית.
1976-1966: מהפכת התרבות בסין - גורמת לטלטלות פוליטיות וכלכליות. בתקופה זו מתגברות הרדיפות נגד מי שנתפסים כמתנגדי ממשל, ומתחזק פולחן האישיות סביב מאו דזה-זונג.


=== אמריקה הצפונית ===

1968-1955: התנועה לזכויות האזרח של ארצות הברית - מביאה לסיום האפליה כנגד אפרו-אמריקאים ולסיום ההפרדה הגזעית, במיוחד במדינות הדרום. אחד הסממנים להצלחת המאבק היה ב-1968, כאשר שירלי צ'יזהולם הופכת לאישה האפרו-אמריקאית הראשונה שנבחרת לקונגרס של ארצות הברית.
1960: מלחמת האזרחים בגואטמלה - סדרת עימותים ממושכת בין המשטר הגואטמלי לבין קבוצות גרילה מחתרתיות. העימותים נמשכים משנת 1960 ועד שנת 1996.
1963: חוק שוויון בשכר בארצות הברית - כחלק מהתיקון לשוויון זכויות, נחקק בארצות הברית ב-1963 החוק לשכר שווה, לביטול אפליה על בסיס מגדרי בשירות הציבורי.
1963: רצח קנדי - נשיא ארצות הברית ג'ון פ. קנדי נורה למוות על ידי לי הארווי אוסוולד בעת שנוסע במכוניתו בדאלאס, טקסס.
1965: רצח מלקולם אקס - המנהיג האפרו-אמריקני מלקולם X נורה למוות על ידי חברי תנועת אומת האסלאם בעת שנואם בעצרת של תנועתו במנהטן, ניו יורק.
1966: ארגון נשים לאומי (NOW) - הארגון נוסד בארצות הברית ב-1966.
1966: המצאת חג הקוואנזה - החג מומצא ב-1966 במטרה לכבד את המורשת והתרבות האפריקאית בארצות הברית ובקנדה.
1968: רצח מרטין לותר קינג - מנהיג זכויות האזרח מרטין לותר קינג נרצח על ידי ג'יימס ארל ריי בממפיס, טנסי.
1968: רצח רוברט קנדי - הסנטור האמריקני רוברט קנדי, באותה העת מועמד לנשיאות ארצות הברית, נרצח על ידי מהגר נוצרי-פלסטיני בן 24 בשם סירחאן סירחאן במלון אמבסדור בלוס-אנג'לס שבקליפורניה.
1968: טבח טלטלולקו - תקופה של חוסר יציבות פוליטית במקסיקו מגיעה לשיאה באירוע בו נטבחים מאות מפגינים וסטודנטים כחלק מ"המלחמה המלוכלכת".
המהפכה הקובנית ותוצאותיה - לאורך שנות ה-60, מלאים קסטרו בהדרגה את מרבית הרכוש הפרטי בקובה. צעדים אלה פוגעים בבני המעמד הבינוני והגבוה, וכמיליון מהם עוזבים את המדינה במהלך תקופת שלטונו. במקביל, המפעל הלאומי לאוריינות בקובה מפחית בתוך שנתיים את כמות האנלפבתים במדינה מ-20% ל-3.9%.
התערבות אמריקנית ברפובליקה הדומיניקנית - מתוך חשש שהרפובליקה הדומיניקנית תעבור תהליך דומה לזה של קובה, לאורך העשור מתערבת ארצות הברית, לעיתים לצד לחץ בין-לאומי, בפוליטיקה של הרפובליקה הדומיניקנית, כדי למנוע הפיכה קומוניסטית. שיאה של ההתערבות בשנת 1965, כאשר נוחתים באי למעלה מעשרים אלף חיילים אמריקאים.


=== אמריקה הדרומית ===
1964: הפיכה צבאית בברזיל - נשיא ברזיל ז'ואאו גולאר מופל בהפיכה צבאית שנתמכת על ידי ה-CIA, וברזיל שוקעת אל תקופה של משטר צבאי ודיכוי. במקום גולאר עולה לשלטון הגנרל המתון אומברטו קסטלו ברנקו, אשר מנסה לאורך שנות ה-60 לשמור על מראית עין של דמוקרטיה.


=== אפריקה ===

1972-1955: מלחמת האזרחים הסודאנית הראשונה - מלחמת האזרחים שמתחילה בסודאן ב-1955, נמשכת רשמית לאורך כל שנות ה-60. אף על פי שנעשים ניסיונות לכונן ממשל דמוקרטי יציב, ששיאו בממשלה שנבחרה ב-1965, המצב במדינה נותר בלתי יציב, וב-1969 הפיכה צבאית מפילה את הממשל הנבחר. מנהיג המרד, קולונל מוחמד ג'עפר נומיירי, הופך לראש הממשלה ומוציא מחוץ לחוק את כל המפלגות האחרות.
1960: טבח שארפוויל – כוחות משטרת דרום אפריקה הורגים 69 אזרחים שחורים שהפגינו נגד האפרטהייד.
1961: הפיכה בקונגו - פטריס לומומבה, ראש הממשלה הראשון של הרפובליקה הדמוקרטית של קונגו, מוצא להורג על ידי שלוש כיתות יורים מחוץ ללובומבאשי. לאחר שנים של כאוס פוליטי, משתלט לבסוף על המדינה הגנרל מובוטו ססה סקו.
1962: נלסון מנדלה נשלח למאסר עולם - בנובמבר 1962 מורשע נלסון מנדלה ונידון למאסר של חמש שנים. במהלך ריצוי העונש הוא מואשם בפעילות חבלנית ובקשירת קשר נגד השלטון. ב-11 ביוני 1964 מורשע, ונדון למאסר עולם.
1963: ארגון אחדות אפריקה - מוקם במטרה לקדם את האחדות והסולידריות של מדינות אפריקה ולשמש קול קולקטיבי ליבשת כולה. הארגון שם דגש גם על סילוק הקולוניאליזם משטחו, ויצירת קהילה ליברלית שתעזור, בשאיפה, לתנועות עצמאיות באפריקה.
1965: הפיכה סוציאליסטית שקטה באלג'יריה - ב-19 ביוני 1965 מדיח הווארי בומדיין בהפיכה צבאית את אחמד בן בלה מן השלטון. ההפיכה מהירה וללא קורבנות. באלג'יריה מונהג שלטון סוציאליסטי חד-מפלגתי, שנותר יציב יחסית במשך כ-25 שנים.
1966: הפיכה צבאית בגאנה - ראש ממשלת גאנה קוואמה נקרומה מודח בהפיכה צבאית, והמדינה נכנסת לתקופה ארוכה, שברובה נמצאת תחת ממשלים צבאיים, עם כמה ניסיונות קצרים להחזרת הדמוקרטיה.
1970-1967: מלחמת האזרחים בניגריה - מלחמת אזרחים שבה מנסים מורדים בני איגבו מחבל ביאפרה לפרוש מניגריה ולהקים מדינה עצמאית.
1969: מועמר קדאפי משתלט על השלטון בלוב - ב-1 בספטמבר 1969 עומד קדאפי (אז קצין בדרגת סרן) בראש קבוצת קצינים שמבצעת הפיכה צבאית ומפילה את שלטון המלך אידריס הראשון, שגורש למצרים. השלטון החדש, שמכונה "מועצת הפיקוד של המהפכה" (RCC), מכריז על ביטול המלוכה והקמת "הרפובליקה הערבית של לוב".
איחודים של מדינות - לאורך בשנות ה-60 אפריקה עברה תהליך מהיר של דה-קולוניזציה ועצמאות. במסגרת זו ב-1961 קמרון המזרחית והמערבית התאחדו ויצרו את הרפובליקה של קמרון ; ב-1964 זנזיבר וטנגניקה התאחדו ויצרו את טנזניה.


=== אוקיאניה ===
1967: ההוצאה להורג האחרונה באוסטרליה - מתקיימת ההוצאה להורג האחרונה באוסטרליה ב-3 בפברואר 1967.


== תנועות חברתיות ופוליטיות ==


=== תנועת תרבות הנגד והמהפכה החברתית של שנות ה-60 ===
במחצית השנייה של העשור צעירים רבים במדינות העולם המערבי החלו להתקומם נגד הנורמות השמרניות של התקופה. בעקבות כן נוצרה "תרבות נגד", שהובילה למהפכה חברתית ברחבי העולם המערבי במהלך העשור. תנועת תרבות הנגד החלה בארצות הברית כתגובה נגד השמרנות והקונפורמיות החברתית של שנות החמישים, וכמו גם כתגובה להתערבותה הצבאית הנרחבת של ארצות הברית בווייטנאם. בני הנוער שהיו פעילים בתנועת תרבות הנגד כונו "היפים". תנועת תרבות הנגד פעלה לקידום הליברליזציה בחברה, כולל קידום המהפכה המינית, קראו שלא לבטוח באופן מוחלט ברשויות ובממשל, וחתרו להשגת שוויון מוחלט עבור נשים ומיעוטים.


=== התנועה נגד המלחמה ===

במהלך המלחמה בווייטנאם מעל לחצי מיליון חיילים אמריקנים נשלחו לווייטנאם, ומעל ל-58,500 חיילים אמריקנים נהרגו במלחמה. כתוצאה מכך נוצרה בארצות הברית התנגדות ניכרת למלחמה בווייטנאם. בעוד שב-1965 רק אמריקנים מעטים מחו על המעורבות האמריקאית בווייטנאם, ככל שהמלחמה נמשכה, ומספר מקרי המוות עלה, התגברה בארצות הברית התסיסה האזרחית. הסטודנטים האמריקנים היו מבין המתנגדים העיקריים למלחמה, ועל כן מהקמפוסים של האוניברסיטאות והקולג'ים יצאו חלק ניכר מההפגנות נגד המלחמה. ככל שהאידיאלים של התנועה התפשטו מעבר לקמפוסים של האוניברסיטאות והקולג'ים, החלו לעלות ספקות לגבי המלחמה גם בתוך הממשל עצמו.


=== התנועה לזכויות האזרח ===
 ערך מורחב – התנועה לזכויות האזרח
במהלך המחצית השנייה של שנות ה-50 ובמהלך כל שנות ה-60 אפרו-אמריקאים בארצות הברית החלו לפעול להוצאה מחוץ לחוק של האפליה הגזעית שהתקיימה עד אז נגד שחורים בארצות הברית. התנועה התאפיינה בקמפיינים של התנגדות אזרחית  רבים. בין השנים 1955 עד 1968 המעשים המרובים של אי-ציות אזרחי ומחאה לא-אלימה תרמו למשבר בין פעילים בתנועה לבין רשויות השלטון. במקרים רבים הממשל הפדרלי, הממשל המקומי, חברות וישובים שונים נאלצו להגיב באופן מיידי להפגנות, וכתוצאה מכך סוגיית חוסר השוויון קיבלה סיקור תקשורתי נרחב בכלי התקשורת ברחבי העולם. צורות של מחאה או אי-ציות אזרחי כללו מקרים של חרם צרכנים כמו חרם האוטובוסים של מונטגומרי שצלח, הפגנות "Sit-in" , צעדות הפגנה כגון המצעדים מסלמה למונטגומרי (1965) באלבמה, וכן מגוון רחב של פעילויות לא אלימות אחרות.
הישגי החקיקה של התנועה לזכויות האזרח היו בשלב זה חוק זכויות האזרח (1964), שאסר על אפליה על בסיס "גזע, צבע, דת או מוצא לאומי" בפרקטיקת התעסוקה ובמקומות ציבוריים ; חוק זכות ההצבעה (1965), שנתן כלים לאכיפת התיקון ה-15 לחוקת ארצות הברית, שכבר עיגן חוקתית את איסור האפליה במתן זכות בחירה על רקע גזעי ב-1870 ; חוק ההגירה והאזרחות (1965), אשר שינה את אופן חלוקת מכסות ההגירה לארצות הברית באופן מהותי, וביטל את "נוסחת המוצא הלאומי", שהייתה נהוגה בארצות הברית משנת 1921 ; חוק דיור הוגן (1968) , אשר נועד למנוע אפליה גזעית נגד קונים או שוכרים.


=== הגל השני של הפמיניזם ===
 ערך מורחב – הגל השני של הפמיניזםהגל השני של הפמיניזם בארצות הברית וברחבי העולם צבר מומנטום בתחילת העשור. בעוד שהגל הראשון של הפמיניזם, אשר חל בראשית המאה ה-20, התמקד במתן זכות בחירה לנשים, וחתירה לשינוי המקרים בהם דה יורה מתקיים אי-שוויון חברתי בין גברים לנשים, הגל השני התמקד בשינוי הנורמות התרבותיות והחברתיות וחתירה לשינוי המקרים בהם דה פקטו מתקיים אי-שוויון חברתי בין גברים לנשים. באותה העת הדעה הרווחת בעולם, ובמדינות המערב בפרט, הייתה שמקומה של האישה הוא ברוב המקרים בבית, ועל כן באותה התקופה הייתה הדרה של נשים מענפים רבים בתעשייה. ועדה נשיאותית אמריקאית לבחינת מעמד האישה  מצאה, שבארצות הברית מתקיימת בפועל אפליה נגד נשים במקום העבודה ובכל היבט אחר של החיים, ובעקבות כן במהלך העשורים הבאים יושמו רפורמות משפטיות, שנועדו לקדם את הנשים בחברה האמריקנית (חוק השוויון של 1963 , תיקון סעיף 9 לחוק החינוך , וכו'), ואשר הסירו את המחסומים המשפטיים האחרונים שנותרו לחופש האישי של הנשים בחברה האמריקנית ולהצלחתן המקצועית. במהלך העשור פמיניסטיות רבות לקחו חלק בהפגנות לקידום מעמד האישה ולסיום אי השוויון בין נשים לגברים, כתבו ספרים על הנושא, וקידמו את השיח הציבורי בנושא, והובילו לבסוף לשינויים חברתיים ופוליטיים ולהסרת המגבלות, שהיו קיימות עד אז על נשים. בשנת 1963 יצא לשווקים ספרה המהפכני של בטי פרידן, "המסתורין הנשי", אשר ניתח את תפקיד הנשים בחברה ובחיים הציבוריים והפרטיים. בשנת 1966 התנועה החלה לגדול באופן מהותי, ובעקבות כן פרידן, יחד עם פמיניסטיות נוספות, ייסדה את הארגון הנשים הלאומי (NOW).


=== התנועה לזכויות להט"בים ===
בהשראת התנועה לזכויות האזרח והתנועה הפמיניסטית בשנות ה-60 נוסדה במהלך העשור גם התנועה לקידום זכויותיהם של להט"בים. בעוד שבתחילה התנועה הדגישה כי גברים הומוסקסואלים ונשים לסביות אינם שונים מהטרוסקסואלים ועל כן מגיע להם שוויון זכויות מלא, לקראת סוף העשור מטרותיה של התנועה הפכו קיצוניות יותר, כאשר התנועה תבעה את הזכות להיות שונה ועודדה גאווה להט"בית.
התנועה לזכויות להט"בים  נוסדה רק לקראת סיום העשור. ההומופוביה ברחבי ארצות הברית בשנות ה-50 וה-60, הייתה קיימת הן במערכת החוק, שאיפשרה ענישה על התנהגות שנחשבה כ"סוטה", והן ביחס החברתי שהתיר אלימות, ולמעשה התיר את דמם של להט"בים. באותה העת ההומוסקסואלים בארצות הברית לא הורשו להתכנס על פי חוק. בשל כך במהלך העשור המשטרה ערכה פשיטות רבות על מקומות מפגש בולטים של הקהילה ההומוסקסואלית, בהם הגיי בר "פונדק סטונוול"  בגריניץ' וילג' שבניו יורק, במטרה לעצור הומוסקסואלים. ביוני 1969 חלה בפעם הראשונה התנגדות לפשיטות המשטרתיות. התקוממות זו, שכונתה לימים "מהומות סטונוול", נחשבת לציון דרך חשוב בתולדות תנועת שוויון הזכויות להומוסקסואלים, והביאה לשינוי דרמטי ביחס ללהט"בים בתרבות המערבית ובתרבות האמריקנית בפרט.


== כלכלה ==

1963: מלחמת סחר אטלנטית - גרמניה וצרפת מטילות מכס על ייבוא עופות מארצות הברית והמצב מסלים למלחמת סחר.
צמיחה כלכלית - עשור זה והעשור הקודם היו נקודת השיא של הצמיחה בהיסטוריה, שלא נשברה גם בראשית המאה ה-21.
מחקרים כלכליים - לאורך העשור מתפרסמים מספר מחקרים פורצי דרך שישפיעו על התפיסות השולטות בכלכלה העולמית בעשורים הקרובים. מחקריהם של ויליאם פיליפס, מילטון פרידמן, אדמונד פלפס ואחרים, משנים את התפיסה הרווחת שאבטלה ואינפלציה חייבות לבוא זה על חשבון זה, ומראים שזהו המצב בטווח קצר, אולם בטווח ארוך ניתן לנהל מדיניות קבועה למדי של מדדים אלו.
חברות בולטות שהוקמו בעשור זה: למבורגיני (1963), אינטל (1968).


== התנקשויות, חיסולים, וניסיונות התנקשות ==

ההתנקשויות, החיסולים, וניסיונות ההתנקשות הבולטים ביותר במהלך העשור (לא בהכרח רק רציחות פוליטיות):

30 במאי 1961 - נשיא הרפובליקה הדומיניקנית, רפאל טרוחיו, נרצח על ידי מתנגדים, לאחר כ30 שנות שלטון.
2 בנובמבר 1963 - נשיא דרום וייטנאם נגו דין דיאם במהלך הפיכה צבאית.
22 בנובמבר 1963 - נשיא ארצות הברית ג'ון פ. קנדי נורה למוות על ידי לי הארווי אוסוולד בעת שנסע במכוניתו בדאלאס, טקסס.
24 בנובמבר 1963 - במהלך העברתו לכלא מחוזי לי הארווי אוסוואלד נורה למוות על ידי ג'ק רובי, בעל מועדון לילה שכפי הנראה פעל מתוך רגש נקמה על רצח הנשיא. רציחתו של אוסוולד צולמה במצלמות הטלוויזיה והועברה למיליוני צופים בשידור חי.
21 בפברואר 1965 - המנהיג האפרו-אמריקני מלקולם X נורה למוות על ידי חברי תנועת אומת האסלאם בעת שנאם בעצרת של תנועתו במנהטן, ניו יורק.
6 בספטמבר 1966 - ראש ממשלת דרום אפריקה הנדריק פרוורד נדקר למוות על ידי עובד במדים של הפרלמנט בשם דימיטרי טסאפנדאס.
25 באוגוסט 1967 - מייסד ומנהיג המפלגה הנאצית האמריקאית ג'ורג' לינקולן רוקוול נרצח על ידי ג'ון פאטלר בארלינגטון, וירג'יניה.
9 באוקטובר 1967 - המהפכן הארגנטינאי צ'ה גווארה מוצא להורג בבוליביה.
4 באפריל 1968 - מנהיג זכויות האזרח מרטין לותר קינג נרצח על ידי ג'יימס ארל ריי בממפיס, טנסי.
5 ביוני 1968 - הסנטור האמריקני רוברט קנדי, אשר באותה העת היה מועמד לנשיאות ארצות הברית, נרצח על ידי מהגר נוצרי-פלסטיני בן 24 בשם סירחאן סירחאן במלון אמבסדור בלוס-אנג'לס שבקליפורניה.
13 באוגוסט 1968 – אלכסנדרוס פנגוליס מנסה להתנקש בחייו של גאורגיוס פאפאדופולוס, ראש משטר הקולונלים ביוון
9 באוגוסט 1969 - השחקנית והדוגמנית שרון טייט נרצחת עם ארבעה אנשים נוספים בביתה בלוס אנג'לס בידי נתיניו של צ'ארלס מנסון. טייט הייתה בחודש השמיני להריונה.


== אסונות ==


=== אסונות טבע ===
29 בפברואר 1960 – כ-15,000 איש נהרגים ברעידת אדמה באגאדיר, מרוקו.
22 במאי 1960 – רעידת האדמה בוואלדיביה - רעידת אדמה במגניטודה 9.5 גורמת ל-1,655 הרוגים בצ'ילה.
1961-1960 - 3 סופות הוריקן מכות במהלך שנתיים בדרום מזרח ארצות הברית ובאי סנט תומאס, ויחד גובות את חייהם של למעלה מ-200 בני אדם.
11 בינואר 1962 – כ-4,000 הרוגים במפולת שלגים בהר וסקראן בפרו.
26 ביולי 1963 - רעידת אדמה בסקופיה שביוגוסלביה מחריבה חלקים גדולים מהעיר, והורסת את בתיהם של כ-100,000 תושבים.
8 בדצמבר 1963 – טיסה 214 של פאן אם - אסון התעופה הגדול בהיסטוריה שנגרם כאשר בשעה 20:58, מעל שמי מרילנד, פוגע במטוס ברק שהצית את אדי מכל הדלק וגורם להתפוצצות. באסון נהרגים 73 נוסעים ו-8 אנשי צוות.
27 במרץ 1964 - באלסקה פוגעת רעידת האדמה של "יום שישי הטוב" במגניטודה 9.2. 125 נספים, רובם מגלי הצונאמי.
1965-1964 - 2 סופות הוריקן מכות במהלך שנתיים באזור לואיזיאנה בארצות הברית, ויחד גובות את חייהם של למעלה מ-100 בני אדם.
1969 - סופת ההוריקן "קמיל" מכה באזור לואיזיאנה ומיסיסיפי, וגובה את חייהם של 256 בני אדם.


=== אסונות מעשי ידי אדם ===
10 באפריל 1963 – הצוללת האמריקאית USS Thresher טובעת ליד קייפ קוד, מסצ'וסטס. באסון נספים 129 אנשי צוות.
21 באוקטובר 1966 - הר של פסולת פחם מתמוטט על בית-ספר בעיירה אברפן שבוויילס. 144 בני אדם נספים.


=== בריאות ===
1970-1961 - מגפת הכולרה השביעית  - פורצת בשנת 1961 באינדונזיה, ומתפשטת לרוב חלקי אסיה עד שנת 1966.
1969-1968 - שפעת הונג קונג - מגפת שפעת שמקורה בדרום סין, מתפשטת בעולם וגובה, על פי הערכות שונות, בין 1 ל-4 מיליון קורבנות.


== מדע וטכנולוגיה ==


=== חקר החלל ===
1960: לוויין מטאורולוגי - ארצות הברית משגרת לחלל את הלוויין המטאורולוגי הראשון.
1961: תוכנית ונרה - נחנכת על ידי ברית המועצות עם שליחת הגשושית ונרה 1 לכוכב נוגה.
1961: בני האדם הראשונים בחלל - הקוסמונאוט הסובייטי יורי גגארין מקיף את כדור הארץ בטיסת החלל המאוישת הראשונה, ווסטוק 1.
1962: שיגור לוויין תקשורת - טלסטאר, לוויין התקשורת הראשון בעולם משוגר למסלול סביב כדור הארץ.
1962: טלוויזיה בטכנולוגיית לוויין - שידור הטלוויזיה הלוויני הטרנס-אטלנטי הראשון, והשידור החי הלווייני הראשון.
1962 ואילך: תוכנית מארינר - שיגור גשושיות לחלל במטרה לחקור את כוכבי הלכת נוגה, מאדים וכוכב חמה.
1963: בני האדם הראשונים בחלל - הקוסמונאוטית הסובייטית ולנטינה טרשקובה הופכת לאישה הראשונה בחלל.
1965: תוכנית ונרה - ברית המועצות משגרת ב-16 בנובמבר את הגשושית ונרה 3 לעבר כוכב-הלכת נוגה. זהו רכב החלל הראשון המגיע אל פני השטח של כוכב לכת זר.
1967: סויוז 1 - החללית הסובייטית סויוז 1 מתרסקת, והקוסמונאוט ולדימיר קומארוב נספה בתאונת החלל הקטלנית הראשונה.
1967: ונרה 4 - הגשושית הסובייטית משוגרת ב-12 ביוני. זו החללית הראשונה שחודרת לאטמוספירה של כוכב לכת אחר (נוגה) ומשדרת משם בהצלחה נתונים לכדור הארץ.
1967: פולסר - גילוי ראשוני של כוכב נייטרונים מסוג פולסר.
1968: זונד 5 - החללית הסובייטית משוגרת ב-15 בספטמבר, והיא החללית הראשונה שמקיפה את הירח וחוזרת לכדור הארץ.
1968: אפולו 8 - החללית משוגרת לירח ב-21 בדצמבר. בהמשך, מצלם צוות אפולו 8 את כדור הארץ כולו, לראשונה בהיסטוריה.
1969: הנחתת האדם הראשון על הירח - ארצות הברית מנחיתה את האדם הראשון על הירח. במהלך המשימה המאוישת החמישית בתוכנית אפולו, שהחלה ב-16 ביולי 1969, ארצות הברית מנחיתה את האדם הראשון שהילך על אדמת הירח - האסטרונאוט ניל ארמסטרונג האמריקאי ב־20 ביולי. ב־24 ביולי שבו אפולו 11 וצוותה לכדור הארץ.
		
		


=== פיתוחים טכנולוגיים נוספים ===
1960: לייזר - מוצגת קרן הלייזר הראשונה שידע העולם, לייזר רובי, על ידי תיאודור מיימן.
1960: התפשטות הנשק הגרעיני בעולם - בשנת 1960 מתחיל לפעול הכור הגרעיני של ישראל בנחל שורק, המרכז למחקר הגרעיני שורק. בעקבות סדרת ניסויים גרעיניים מוצלחים, צרפת הופכת גם היא למדינה בעלת יכולת הרתעה גרעינית עצמאית. בשנת 1964 מצטרפת גם סין למעמד זה.
1961: כספומט - מותקן לראשונה בעולם באנפילד, לונדון.
1962: הטלפון הנייח בו לוחצים על כפתורים על מנת לחייג מספרים  הוצג לראשונה לציבור בתערוכה עולמית בסיאטל . במהלך הרבע האחרון של המאה ה-20 יחליף טלפון זה את טלפון החוגה בכל רחבי העולם.
1962: ספינה גרעינית - סוואנה, הספינה הראשונה בעולם המונעת על ידי אנרגיה אטומית, מסיימת את הפלגת הבכורה.
1963: קלטת השמע הופכת זמינה מסחרית.
1963: הוידאו טייפ (Video Tape Recorder או VTR) הופך זמין מסחרית.
1963: עכבר המחשב הומצא על ידי דאגלס אנגלברט.
1964: שינקנסן - יפן הופכת למדינה הראשונה בעולם שמצליחה להקים רשת מסילות מיוחדות לרכבות מהירות בלבד.
1966-1964: פקס - חברת זירוקס מפתחת ומשכללת דגם שנחשב למכשיר הפקס בן-ימינו הראשון.
1969: מטוס בואינג 747 ("ג'מבו") - טיסת הבכורה של המטוס בואינג 747.
1969: קונקורד - טיסת הבכורה של הקונקורד, אחד משני מטוסי הנוסעים העל קוליים היחידים שנבנו מעולם.
1969: רשת ה-ARPANET - תחילת פעולתה של רשת מיתוג המנות הראשונה בעולם, אשר ממנה תתפתח בהמשך רשת האינטרנט.
מכונות כביסה אוטומטיות הפכו פופולריות במהלך העשור.
		
		
		
		
		
		
		


=== הישגים מדעיים בתחום הרפואה ===

1960: גלולה למניעת היריון - מאושרת לראשונה על ידי מנהל המזון והתרופות האמריקאי. הגלולה למניעת היריון, אשר נחשב לאמצעי מניעה בעל יעילות גבוהה, נכנסה לשוק התרופות ברחבי העולם במהלך שנות ה-60 המוקדמות והיא תשמש מאז ואילך מיליוני נשים ברחבי העולם.
1962: שימור גופה בקריוניקה - נרשם המקרה הראשון של שימור גופה של אדם באמצעות טכניקה זו.
1967: פריצות דרך בהשתלות איברים - תומאס סטרזל מבצע השתלת הכבד מוצלחת ראשונה באדם. בהמשך אותה השנה מתבצעת השתלת הלב האנושי הראשונה על ידי פרופ' כריסטיאן בארנרד בקייפטאון שבדרום אפריקה.
1969: השתלת לב מלאכותי - ד"ר דנטון קולי (Denton Cooley) מבצע לראשונה השתלה של לב מלאכותי.


=== הישגים מדעיים נוספים ===

1964: אישוש קרינת הרקע הקוסמית - הגילוי והאישוש של קרינת הרקע הקוסמית מחזק משמעותית את השערת המפץ הגדול.


== תרבות פופולרית ==


=== מוזיקה ===

1964: הפלישה הבריטית - תקופה בתולדות המוזיקה שמתחילה בשנת 1964 ונמשכת מספר שנים לאחר מכן, בה מספר גדול של להקות רוק אנד רול, להקות קצב ולהקות פופ מבריטניה חוצות את האוקיינוס האטלנטי ומתחילות להופיע ולהשפיע על המוזיקה בארצות הברית. במהלך הפלישה, מושפעים הבריטים מהמוזיקה האמריקאית והשילוב יוצר את מגוון הסגנונות המוזיקליים של המחצית השנייה של שנות ה-60 של המאה ה-20. גלים נוספים של השפעה בריטית מגיעים לחופי ארצות הברית והעולם בעשורים שלאחר מכן.
1969: פסטיבל וודסטוק - הפסטיבל שנערך בעיירה בית'-אל במדינת ניו יורק שבארצות הברית, נחשב כאירוע חברתי מעצב של דור שלם בעולם המערבי בכלל וארצות הברית בפרט.
רוק אנד רול ממשיכה להתפתח לאורך העשור, הופכת מגוונת יותר וזוכה לפופולריות עצומה.
אורגן האמונד הופך לכלי נגינה פופולרי במיוחד בעשור זה, וצליליו משתלבים בלהיטים של סוגות מוזיקה רבות, ביניהן הג'אז, רית'ם אנד בלוז, רוק, רוק מתקדם ורגאיי.
במהלך שנות ה-60 להקת הרוק הבריטית הביטלס הצליחה להביא את מספר הלהיטים הרב ביותר לצמרת מצעד הפזמונים המרכזי של תעשיית המוזיקה האמריקאית (18 שירים) וכמו כן הצליח להישאר במשך הזמן הרב ביותר בצמרת המצעד (55 שבועות).
הסינגלים הנמכרים ביותר בארצות הברית במהלך העשור לפי מגזין בילבורד: "Theme from 'A Summer Place'" ‏(1960), "Tossin' and Turnin'" ‏(1961), "Stranger on the Shore" ‏(1962), "Sugar Shack" ‏(1963), "I Want to Hold Your Hand" ‏(1964), "The Ballad of the Green Berets" ‏(1966), "To Sir With Love" ‏(1967), "Hey Jude" ‏(1968), "Sugar, Sugar" ‏(1969)


=== טלוויזיה ===
1960: עימות הבחירות בין קנדי לניקסון - ב-26 בספטמבר משודר עימות הבחירות הטלוויזיוני הראשון בהיסטוריה - בין ג'ון קנדי לריצ'רד ניקסון. עימות זה שופך אור על חשיבותה של ההופעה הטלוויזיונית על דעת הקהל, מכיוון שסקרים מאוחרים מראים שמי ששמע את העימות ברדיו סובר שניקסון מנצח בעימות, לעומת הרוב, שצופים בטלוויזיה וסוברים שקנדי ניצח.
1962: שידורים מלוויין תקשורת - ב-10 ביולי משוגר לוויין התקשורת טלסטאר, שמשדר את שידור הטלוויזיה הלוויני הטרנס-אטלנטי הראשון.
1963: אנימה - סדרות טלוויזיה דוגמת אסטרו-בוי ו-Gigantor  הן חלק מגל ראשון של סדרות בהפקה יפנית שמציבות תחרות אמיתית לאולפני ההנפשה האמריקאים. סדרת הטלוויזיה אסטרו-בוי, שיצאה בשנת 1963, היא הראשונה לאמץ את המראה והסגנון, אשר בהמשך הופכים למזוהים עם סדרות האנימה.
1966: מדע בדיוני אוטופי - תת-סוג זה, המציג במסגרת המדע הבדיוני התפתחויות חברתיות וטכנולוגיות אפשריות, זוכה להכרה ופופולריות עם הצלחת סדרת הטלוויזיה מסע בן כוכבים.
1967: השידור החי הלווייני הראשון - ב-25 ביוני צופים 400 מיליון צופים ב-25 מדינות בשידור המיוחד של ה-BBC, לרגל ההישג הטכנולוגי. בתשדיר שומעים הצופים את שירם של הביטלס "All You Need Is Love" אשר מולחן במיוחד עבור המאורע.
תוכניות וסדרות טלוויזיה בולטות מחו"ל שעלו לשידור במהלך העשור: המופע של אנדי גריפית' (1960), משפחת קדמוני (1960), הבוורלי הילבילים (1962), הצי של מקייל (1962), דוקטור הו (1963), בגבולות המסתורין (1963), מעשי כשפים (1964), משפחת אדמס (1964), אני חולם על ג'יני (1965), ימי חיינו (1965), דייוויד קופרפילד (1966), מנהרת הזמן (1966), מסע בין כוכבים (1966), משימה בלתי אפשרית (1966), באטמן (1966), ההגדה לבית פורסייט (1967), האסיר (1967), יריד ההבלים (1967), הוואי חמש-אפס (1968), קולומבו (1968), הקרקס המעופף של מונטי פייתון (1969), הפנתר הורוד (1969), רחוב סומסום (1969).


=== מגמות אופנה ===
 ערך מורחב – אופנה במדינות המערב בשנות ה-60 של המאה ה-20מגמות אופנה בולטות במהלך שנות ה-60 של המאה ה-20:

להקת הביטלס השפיעה רבות על האופנה והתסרוקות של הצעירים במהלך העשור - במיוחד התסרוקת של חברי הלהקה (תסרוקת "Mop-top") ומגפיים בסגנון של המגפיים ששלבשו חברי הלהקה.
התנועה ילדי הפרחים בסוף העשור השפיעה גם רבות על סגנונות הבגדים, כולל חולצות Tie-dye, מכנסי פעמון, וכן הדפסי פייזלי.
הביקיני הפך לפריט אופנתי בעולם המערבי במהלך העשור, בעיקר בשפעת הסרט "מסיבת החוף" .
חצאית המיני הפכו לפריט אופנתי בשנות ה-60 בקרב נשים צעירות ונערות. מספר מעצבים זוהו עם המצאת חצאיות המיני של שנות ה-60, בעיקר המעצבת הלונדונית מרי קוואנט והמעצב הפריזאי אנדרה קוראג'.
		
		
		


=== קולנוע ===
זוכי האוסקר: הדירה (1960), סיפור הפרברים (1961), לורנס איש ערב (1962), טום ג'ונס (1963), גבירתי הנאווה (1964), צלילי המוסיקה (1965), אדם לכל עת (1966), כחום הלילה (1967), אוליבר! (1968), קאובוי של חצות (1969).


=== ספרות ===
הספרים שנכללו הכי הרבה שבועות בכל השנה ברשימת רבי-המכר של הניו יורק טיימס בקטגוריית סיפורת: Hawaii‏  (1960), The Agony and the Ecstasy‏  (1961), Ship of Fools ‏(1962), The Shoes of the Fisherman ‏(1963), המרגל שחזר מן הכפור‏ (1964), Herzog  ‏ (1965)‏, Valley of the Dolls‏ (1966)‏, The Secret of Santa Vittoria ‏ (1967)‏, Airport ‏(1968)‏, The Godfather‏ (1969)
ספרים בולטים נוספים שיצאו לראשונה לשווקים בחו"ל במהלך העשור: אל תיגע בזמיר, מלכוד 22, העץ הנדיב, האיש במצודה הרמה, מאה שנים של בדידות, חולית, כוכב הקופים, תפוז מכני, מרכבות האלים, ארץ יצורי הפרא, נערי הכרך, צ'ארלי והשוקולדה, בית מטבחיים חמש
חוברות/רצועות קומיקס בולטות שמופיעות לראשונה: ספיידרמן (1962), הענק הירוק (1962), תור (1962), איש הנמלה (1962), איירון מן (1963), הגולש הכסוף (1966).


=== ספורט ===
1960: מתקיימת אולימפיאדת רומא.
1960: במהלך אולימפיאדת רומא, המשחקים הפאראלימפיים מקבלים את שמם והופכים למסורת מסודרת.
1962: מונדיאל 1962 נערך בצ'ילה. זוכה במונדיאל: נבחרת ברזיל.
1964: מתקיימת אולימפיאדת טוקיו.
1967-1964: המתאגרף מוחמד עלי הוא קסיוס קלי, זוכה באליפות העולם באגרוף במשקל כבד, ושומר על תארו במשך 3 שנים. לדעת רבים נחשב בתקופה זו של הקריירה למתאגרף הטוב ביותר בכל הזמנים.
1965: תחילת היווסדו של ענף הטאקוונדו.
1966: מונדיאל 1966 נערך באנגליה. זוכה במונדיאל: נבחרת אנגליה.
1968: מתקיימת אולימפיאדת מקסיקו סיטי.
1968: לראשונה מתקיימות, במקביל לתחרויות האולימפיות, תחרויות ספורט של אנשים בעלי לקות שכלית.


=== שונות ===
טרופיקליה - זרם תרבותי שמתפתח בברזיל בעשור זה, בהשפעת תנועת האוונגרד האמנותי ותרבות הפופ המקומית והבינלאומית. הטרופיקליה מאופיינת בסגנון אסתטי מובהק, וקידמה גם יעדים חברתיים ופוליטיים הנוגעים לחיים תחת משטר צבאי, שמונהג בתקופה זו בברזיל.
ויברטור - משווקים ונמכרים בגלוי לראשונה בעשור זה.
משחקים בולטים שמופיעים לראשונה: סטרטגו (1961), פלונטר (1966).


== אישים בולטים ==


=== מנהיגי עולם בולטים ===
מנהיגי עולם שנכללו במהלך העשור בצמרת רשימת אנשי השנה של המגזין "טיים":

ג'ון פ. קנדי (1961) - נבחר לאיש השנה משום שבאותה השנה קנדי הושבע כנשיא ה-35 של ארצות הברית, וכמו גם פיקח כנשיא ארצות הברית על מעורבות ארצות הברית בפלישה למפרץ החזירים בקובה.
יוחנן העשרים ושלושה (1962) - האפיפיור בשנים 1958–1963. נבחר לאיש השנה משום שבאותה השנה הוא התנדב כמתווך במשבר הטילים בקובה וזכה בעקבות כך לשבחים משני הצדדים. הוא גם יזם את כינוס ועידת הוותיקן השנייה באותה שנה.
לינדון ג'ונסון (1964) - ג'ונסון נבחר בזכות עצמו כנשיא ארצות הברית ב-1964. במהלך אותה השנה ג'ונסון הוביל את המעבר של חוק זכויות האזרח (1964), והגביר את המעורבות האמריקנית במלחמת וייטנאם.
לינדון ג'ונסון (1967) - נשיא ארצות הברית בין השנים 1963 ל-1969.
		


=== שחקנים / אנשי בידור ===

		
		
		
		


=== במאים ===

		
		


=== פעילים חברתיים בולטים ===
אלן גינסברג
ג'ון לנון
יוקו אונו
מלקולם אקס
בוב דילן
אבי הופמן
טימותי לירי
דיק גרגורי
ג'ואן באאז
ג'רי רובין
ברברה ג'ורדן


=== מוזיקאים ולהקות ===

		
		
		


=== סופרים ===

		


=== ספורטאים ===


=== מדענים ===


== שנות ה-60 בישראל ==


=== אירועים משמעותיים בישראל ===
מדינת ישראל ידעה במהלך רוב העשור שקט ביטחוני יחסי (למעט תקריות לאורך הגבול הסורי ופעולות חבלה ראשוניות של ארגון פת"ח הפלסטיני). דוד בן-גוריון פרש מהחיים הפוליטיים.
גלי עליה גדולים, בעיקר ממרוקו ומרומניה, הגיעו לישראל.
ב-1961 נלכד פושע המלחמה הנאצי אדולף אייכמן על ידי המוסד למודיעין ותפקידים מיוחדים והובא למשפט בישראל. במהלך משפטו נחשפו פרטים רבים וקשים על השואה, והחברה החלה לגלות יותר עניין בנושא הכאוב. אייכמן נמצא אשם ונידון למוות. הוא הוצא להורג ב-1962.
אין ספק שהאירוע המשמעותי בתקופה זו היה מלחמת ששת הימים (1967), שפרצה לאור הסלמה מהירה במצב הביטחוני. ישראל הדהימה כשהביסה את צבאות מצרים, סוריה וירדן, השמידה את חילות האוויר שלהם תוך מספר ימים והכפילה את השטח שבשליטתה פי ארבעה ויותר - במהלך המלחמה ישראל כבשה את חצי האי סיני, את רמת הגולן, את רצועת עזה ואת הגדה המערבית, ושיחררה את ירושלים לרבות העיר העתיקה. השיפור הכלכלי שחל לאחר המלחמה תרם אף הוא לתחושת האופוריה במדינה היהודית. רבים, בעיקר בקרב הציונות הדתית, דיברו על השיבה ל"נחלת אבות" בירושלים העתיקה ובערים אחרות. קו הפסקת האש החדש כונה "הקו הסגול". בעקבות המלחמה הפך "הקו הירוק" לגבול אדמיניסטרטיבי בין שטחים הנתונים למרות ישראל. החוק הישראלי חל על השטחים שבתוך הקו הירוק, וכן על החלק המזרחי של ירושלים (שאוחד עם החלק המערבי) ועל רמת הגולן (מאז 1981). רוב השטחים שמחוץ ל"קו הירוק" כפופים לממשל מיוחד.
ב-1964 זכתה ישראל בפעם הראשונה והיחידה בגביע אסיה בכדורגל, ובשני הטורנירים הנוספים של גביע אסיה בכדורגל בעשור זה (1960, 1968), זכתה ישראל בסגנות ובמקום השלישי בהתאמה.
ב-24 במרץ 1966 מתחילים שידורי הערוץ הלימודי של ישראל, שנקרא בשלב זה "נאמנות הטלוויזיה הלימודית".
ב-1968 הצוללת הישראלית אח"י דקר, אשר עשתה דרכה מנמל פורטסמות' באנגליה לנמל חיל הים בחיפה ועליה 69 אנשי צוות, טובעת בדרכה לישראל. רק לאחר כ-30 שנה של חיפושים חוזרים ונשנים, עם עזרה מכוחות בין-לאומיים בהיקף חסר תקדים, נמצא גוף הצוללת בין כרתים לבין קפריסין ב-28 במאי 1999.
ב-2 במאי 1968 מתחיל השידור הציבורי של ישראל (הערוץ הראשון), עם הצגתו של מצעד צה"ל ביום העצמאות בשידור חי.

		
		


=== תרבות ישראלית פופולרית ===
סרטים ישראלים בולטים שיצאו במהלך העשור: סאלח שבתי, תעלת בלאומילך, הוא הלך בשדות, שני קוני למל, ארבינקא, שלושה ימים וילד, השכונה שלנו, אלדורדו, כל ממזר מלך, טוביה ושבע בנותיו
תוכניות וסדרות טלוויזיה בולטות מישראל שעלו לשידור במהלך העשור: מבט (1968), מבט ספורט (1968), סמי וסוסו (1969).
ספרים בולטים מישראל שיצאו לראשונה לשווקים במהלך העשור: שרה, גיבורת ניל"י, הבכור לבית אב"י, אליעזר והגזר, מיכאל שלי, המפוזר מכפר אז"ר, אורי, העבד, אדם בן כלב


== קישורים חיצוניים ==

אורן נהרי, ימי הפרח, האהבה והדם, ליברל, גיליון אפריל 2021


== הערות שוליים ==