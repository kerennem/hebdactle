הר קושצ'ושקו (Kosciuszko, מבוטא באוסטרליה כקוזיוֹסקו או קושוּשקו) הוא הר באלפים האוסטרליים, הגבוה ביותר ביבשת אוסטרליה, ועל כן נכלל בשבע הפסגות. גובהו של ההר הוא 2,228 מטרים. שמו ניתן לו על ידי חוקר הארצות הפולני פאבל אדמונד סטז'לצקי לכבודו של טדאוש קושצ'ושקו, גיבור לאומי פולני. השם ניתן כיוון שלטענת סטז'לצקי, ההר דומה לתל קושצ'ושקו בפולין. מדידות שונות של ההר הראו כי הוא נמוך במעט משכנו, ההר טאונסנד. על מנת שהר קושצ'ושקו ישאר ההר הגבוה ביבשת, הוחלפו השמות וכך קושצ'ושקו הוא הגבוה ביותר וטאונסנד שני בגובהו.


== העפלה ==
ביחס לשש הפסגות האחרות, ההר נמוך יחסית וקל לטפס עליו כמו במרבית הרי אוסטרליה. ניתן להגיע עד למעבר ההרים שרלוט ברכב, משם מוביל שביל להולכי רגל שאורכו 8 קילומטרים לפסגה. ההעפלה לפסגה אינה קשה, וניתנת לביצוע בקלות יחסית לבעלי כושר סביר. בעבר הגיעה הדרך קרוב יותר לפיסגה, אך היא נסגרה משיקולי איכות הסביבה. רוכבי אופניים עדיין עושים שימוש בדרך זו. גישה נוספת היא מת'רדבו, אתר סקי וכפר נופש בקרבת ההר. דרך העפלה זו קצרה יותר, שביל שאורכו 6.5 קילומטרים מחלקו העליון של רכבל אתר הסקי. ההר מכוסה שלג בחורף, ומסלולי ההעפלה לפיסגה מסומנים במוטות הבולטים מעל גובה השלג.


== גלריה ==

		
		
		
		
		
		
		


== קישורים חיצוניים ==
אתר הר קושצ'ושקו
הר קושצ'ושקו, באתר אנציקלופדיה בריטניקה (באנגלית)


== הערות שוליים ==