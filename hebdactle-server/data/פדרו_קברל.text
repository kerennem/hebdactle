פדרו אלברש קברל (בפורטוגזית: Pedro Álvares Cabral;‏ 1467 לערך – 1520 לערך) היה נווט ומגלה ארצות פורטוגזי, הנחשב, בדרך כלל, לאירופאי הראשון שגילה את ברזיל (22 באפריל 1500).


== ביוגרפיה ==
משערים כי הוא נולד בבלמונטה, בפרובינציית ביירה ביישה (Beira Baixa), אשר בפורטוגל. הוא היה בנם השלישי של פרנאו קברל (1427 לערך – 1492 לערך), מושל הפרובינציה, ואיזבל דה גוֹבֵיָה דה קיירוש (Gouveia de Queirós; ‏1433 לערך – 1483 לערך (צאצאית של אפונסו הראשון, מלך פורטוגל)). קברל נשא לאישה את איזבל דה קשטרו, בתו של פרנאו דה נורוניה (Noronha, (גם הוא צאצא של אפונסו הראשון)). כפי הנראה זכה להכשרה מעולה בניווט ורכש לו ניסיון רב כיורד ים, שכן מנואל הראשון מלך פורטוגל מצא אותו ראוי להמשיך את מפעלו של וסקו דה גמה.

משימתו של קברל הייתה לייסד קשרי מסחר קבועים ולהפיץ את הנצרות בכל מקום אליו יגיע, גם באמצעות כוח הזרוע במידת הצורך על מנת להשיג את מטרתו. אופייה של המשימה הביא סוחרים פלורנטינים עשירים לתרום לציוד ספינותיו, ולכמרים להצטרף למשלחתו. המשלחת הורכבה מ-13 ספינות אשר נשאו 1,500 איש, ובין רבי החובלים היו גם בארתולומיאו דיאש וכן ניקולאו קואליו (Nicolau Coelho) אשר השתתף במסעו של וסקו דה גמה, ובארתולומיאו דיאש עצמו נתן לקברל את ההוראות הדרושות לניווט המשלחת.
המשלחת הפליגה מליסבון ב-9 במרץ 1500, ובהתאם למסלול שהתווה מראש, הוא שאף להימנע מאזור מפרץ גינאה. לאחר שנפרדו מאחת הספינות אשר נאלצה לסוב לאחור עקב סערה, הפליגה המשלחת מאיי כף ורדה לכיוון דרום מערב, וב-22 באפריל, הבחינה המשלחת בהר, ושמו נקרא הר פסקואל (כלומר "ההר של הפסחא"). למחרת היום, ב-23 באפריל, נחת קברל על חופה של ברזיל וב-25 באפריל עגן הצי כולו ב"פורטו סגורו". קברל הבין כי חבל הארץ אותו גילה נמצא ממזרח לקו האורך ששורטט בחוזה טורדסיאס, ושיגר את אחת מספינותיו חזרה לפורטוגל עם החדשות המסעירות. מתוך אמונה שגויה כי האדמה אותה גילה היא אי, קרא קברל למקום "האי של ורה קרוש" (אי צלב האמת) והשתלט עליו באמצעות הקמת צלב וקיום טקס דתי.
קברל חידש את מסעו ב-3 במאי 1500, ולקראת סוף החודש הגיע הצי לכף התקווה הטובה, שם נקלע לסערה בה איבד ארבע ספינות, בהן ספינתו של בארתולומיאו דיאש, כאשר הצי שלו מונה כמחצית מכוחו המקורי, הפליג קברל לאורך חופיה המזרחיים של אפריקה בנסותו לקשור קשרים עם שליטים מקומיים. ב-10 באוגוסט גילתה אחת מספינותיו אי שלימים נקרא מדגסקר. קברניט ספינה זו היה דיוגו דיאש, אחיו של ברתולומיאו דיאש.
קברל המשיך במסעו להודו על מנת לסחור בפלפל שחור ותבלינים אחרים, וייסד תחנת מסחר בקוז'יקוד, אליה הגיע ב-13 בספטמבר. בקוצ'ין הצליח קברל לחתום על הסכמי מסחר ועל הקמת מושבת סחר עם השליט המקומי. ב-16 בינואר 1501, לאחר מספר הסכמים, אך גם כישלונות, לאורך חופה של הודו, החל קברל במסעו חזרה לפורטוגל, אליה הגיע ב-23 ביוני עם ארבע ספינות בלבד.
קברל קבור במנזר בסנטרם אשר בפורטוגל. זכרו כובד במספר בולי דואר, דוגמת סדרת בולים ברזילאים שהופקה ב-11 בינואר 1900 לציון 400 שנים לגילויה. בברזיל מתנוסס דיוקנו על מטבע של סנטאבו אחד, ובסדרה מיוחדת של שטר כסף של 10 ריאל.


== ראו גם ==

היסטוריה של ברזיל
מחלוקות על גילוי ברזיל
האימפריה הפורטוגזית


== קישורים חיצוניים ==

לוח זמנים מקוצר (באנגלית)
פדרו קברל, באתר אנציקלופדיה בריטניקה (באנגלית)
פדרו קברל, באתר "Find a Grave" (באנגלית)