מיזורי (באנגלית: Missouri) הוא הנהר הארוך ביותר בארצות הברית. אורכו כ-3,767 קילומטרים ושטח אגן הניקוז שלו הוא כ-1,376,180 קמ"ר. המיזורי מנקז כשישית מיבשת אמריקה הצפונית וספיקת מימיו ליד העיר הרמן שבמיזורי, סמוך לשפכו לנהר מיסיסיפי, היא כ-2,490 מ"ק לשנייה. מיזורי הוא יובלו הראשי של הנהר מיסיסיפי, ושניהם יחד הם הנהר הרביעי באורכו בעולם, באורך כולל של 5,971 ק"מ, לאחר הנילוס, האמזונאס והיאנגצה.
נהר מיזורי מתחיל במיזוג הנהרות מדיסון, ג'פרסון וגלטין במונטנה והוא נשפך למיסיסיפי מצפון לסנט לואיס שבמדינת מיזורי. 
כל אגן הניקוז של הנהר נקנה על ידי ארצות הברית מצרפת ברכישת לואיזיאנה ונחקר במשלחת לואיס וקלארק.
המיזורי משמש עדיין כנתיב תחבורה חשוב להובלת מטענים, אך הובלת מטענים באמצעות ארבות נמצאת בירידה מתמדת, ובין 1977 ל-2000 ירדה מ-3.3 מיליון טונות ל-1.3 מיליון טונות.


== ערים לאורך הנהר ==
להלן רשימה של ערים נבחרות ששוכנות על גדות נהר המיזורי:

סנט לואיס (מיזורי)
ג'פרסון סיטי (מיזורי)
המטרופולין של קנזס סיטי (משותף למיזורי ולקנזס)
סנט ג'וזף (מיזורי)
אומהה (נברסקה)
סו סיטי (איווה)
פיר (דקוטה הדרומית)
ביסמרק (דקוטה הצפונית)
גרייט פולס (מונטנה)


== ראו גם ==
השיטפון הגדול של 1993


== קישורים חיצוניים ==

מיזורי, באתר אנציקלופדיה בריטניקה (באנגלית)