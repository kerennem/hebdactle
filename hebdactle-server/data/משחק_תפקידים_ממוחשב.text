משחק תפקידים ממוחשב (נקרא גם RPG, קיצור של role-playing games) הוא סוגה של משחקי מחשב המשלבת אלמנטים של משחקי הרפתקה או פעולה במשחק תפקידים. הסוגה נוצרה בהרשאת משחקי התפקידים השולחניים, דוגמת מבוכים ודרקונים, ומהפכת המחשוב האישי של שנות ה-80 המוקדמות. השחקן מגלם דמות משחק בעולם-מערכה בעל יכולות המתפתחות לאורך המשחק. 
עקב התפתחות המדיה האלקטרונית נמצאת הסוגה בתהליך מתמיד של רביזיה. מראשוני המשחקים, שהיו על טהרת הטקסט, עד לגרפיקה ברזולוציה גבוהה וממשק מתוחכם.
דמות השחקן במשחק תפקידים ממוחשב מתפתחת ומתחזקת תוך כדי המשחק, לרוב בהתאמה לדרגת הקושי ההולכת-ועולה. משחקים אלו הם שילוב של עולם משחקי המחשב עם משחקי התפקידים השולחניים, ורבים מהם מבוססים על משחקי תפקידים שולחניים ספציפיים או אף על עולמות מערכה ספציפיים בתוך משחקי תפקידים (כגון המשחק באלדורז גייט, המבוסס על שיטת מבוכים ודרקונים ומתרחש בעולם-המערכה ממלכות נשכחות).
מבין משחקי התפקידים הממוחשבים בולטים משחקי תפקידים המוניים ברשת הידועים כ-MMORPG. דוגמה למשחק שכזה הוא המשחק המצליח וורלד אוף וורקראפט של חברת בליזארד.


== מאפייני משחקי תפקידים ==
ניתן למנות כמה מאפיינים של משחקי-תפקידים ממוחשבים הכוללים ביניהם:

התפתחות הדמות לפי רמות: בכל משחקי התפקידים קיימת התפתחות והתחזקות של הדמות תוך-כדי משחק. לרוב, התפתחות הדמות נעשית באמצעות שיטה של "נקודות ניסיון" ו"רמות" או "דרגות" (Levels). כאשר השחקן עובר אתגר מסוים, הוא מקבל כמות מסוימת של נקודות ניסיון בהתאם לקושי האתגר ולרמת הדמות שלו. כאשר השחקן צובר כמות מספיקה של נקודות ניסיון, רמת הדמות שלו עולה והוא מקבל יכולות חדשות בהתאם.
אווירה ותפאורה: משחקים אלו מתרחשים בדרך-כלל, אם לא תמיד, בעולם בדיוני. העולם הזה יכול להיות דומה לעולם האמיתי במובנים מסוימים, כגון משחקי פנטזיה אשר לוקחים השראה מהתקופה ההיסטורית של ימי הביניים, או משחקי מדע בדיוני בהם מופיעים פיתוחים דמיוניים של טכנולוגיות קיימות.
משימות: המשחק לרוב מבוסס משימות. השחקן מקבל על עצמו מטלות שונות שעליו לבצע על מנת להתקדם במשחק. במשחקים רבים, נוסף על המשימות אותן חייב השחקן להשלים על מנת לנצח במשחק, ישנן גם משימות אפשריות נוספות, אשר מעניקות לשחקן הטבות כגון נקודות ניסיון או כלים שימושיים.


== הגדרות משחקי תפקידים ==
קיימות דעות חלוקות לגבי מה ניתן להגדיר כמשחק תפקידים ומה לא. ההגדרה הרחבה ביותר כוללת כל משחק פעולה או הרפתקאות בו קיימת עלילה כלשהי, ובו מופיעים מאפייני הסוגה. משחקי מכות דוגמת מורטל קומבט אינם נחשבים כמשחקי תפקידים, כיוון שאין בהם כל התייחסות לעלילה ואין התפתחות של הדמויות.
גיימרים אחרים טוענים שכדי שמשחק-מחשב יוכל להחשב למשחק תפקידים, משחק צריך לכלול דיאלוג בין הדמויות, כאשר לשחקן אפשרות בחירה מה לומר. זוהי ההגדרה הנפוצה בקרב שחקני משחקי התפקידים השולחניים, כיוון שמשחקי מחשב שעונים על הגדרה זו הם דומים יותר למשחקי תפקידים הקלאסיים. עיקר המשחקים העונים על הגדרה זו מבוססים על שיטות משחקי-תפקידים קיימות, כגון באלדורז גייט ונוורווינטר נייטס אשר מבוססים על שיטת מבוכים ודרקונים.
המחמירים ביותר עם ההגדרה טוענים, שמשחק תפקידים צריך להתמקד במשחק האופי של הדמות, ולא בקרבות. לפעולותיו של השחקן צריכה להיות השפעה ממשית על עלילת המשחק, דמויות צריכות להתייחס אליו באופן שונה בהתאם לפעולות שהוא מבצע, ו"התפתחות הדמות" צריכה להיות יותר עמוקה מאשר הפיכתה למהירה או חזקה יותר. ישנם הטוענים שמשחקים כגון פליינסקייפ: טורמנט ופולאוט הם בין היחידים שראויים באמת להיקרא משחקי-תפקידים ממוחשבים.


== ראו גם ==
משחק תפקידים
משחקי תפקידים המוניים ברשת
משחק הרפתקה ממוחשב
קטגוריה:משחקי הרפתקה ממוחשבים
משחק פעולה ממוחשב
משחק מחשב


== קישורים חיצוניים ==

משחק תפקידים ממוחשב, באתר אנציקלופדיה בריטניקה (באנגלית)