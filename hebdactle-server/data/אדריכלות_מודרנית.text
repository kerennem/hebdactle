אדריכלות מודרנית, שלא לבלבל עם אדריכלות עכשווית, היא שם כולל לכמה סגנונות וגישות באדריכלות, שאפיינו את המחצית הראשונה של המאה ה-20 וממשיכים להשפיע גם על אופייה של האדריכלות עד היום. תפישות האדריכלות המודרנית, המשקפות ברובן את תפישת המודרניזם, החלו להתפתח באירופה וצפון אמריקה כבר בסוף המאה ה-19. בשנות ה-20 גובשו עקרונות שונים המבוססים הן על תאוריה והן על פרקטיקה ואומצו באופן רשמי על ידי אדריכלים רבים בעלי השפעה בינלאומית. אדריכלים אלו היוו, חלקם באופן רשמי וחלקם באופן מעשי, סוג של תנועה אמנותית עם ביטוי קונקרטי שהשפיע רבות על מראה הערים המודרניות. האדריכלות המודרנית הייתה צורת הבנייה המובילה בין שתי מלחמות העולם והמשיכה עד שנות ה-50 אז החלו לתהות לגבי הצלחתה והתפתח הסגנון הפוסט מודרני וגישות משניות במודרניזם כגון הרגיונליזם הביקורתי.
הסיבות להתפתחות סגנון המודרניזם הן רבות ואף נתונות למחלוקת. הגורמים העיקריים הם:

התפתחות טכנולוגית - המצאת הבטון המזוין, שיפור יכולות הייצור של פלדה וזכוכית ותיעוש הבנייה. הבטון המזוין איפשר לנתק את הקשר בין החזית לתוכניות הקומות וליצור חזית משוחררת ותוכניות קומות משתנות.
תמורות חברתיות - בעקבות תהליך העיור שגרמה המהפכה התעשייתית והמעמדות החדשים של התקופה אשר הובילו גם לצורך במציאת פיתרונות אדריכליים לסוגיית הדיור ההמוני.
השפעת התפתחויות בתחום האומנויות - כגון האר נובו, הפוטוריזם והקוביזם בתחילת המאה, בהם היו מעורבים גם אדריכלים רבים לצד אנשי רוח משפיעים נוספים.


== מאפייני הסגנון ==

דחיית הסגנונות האדריכליים הקודמים אשר עסקו בעיקר בחזות המבנה ובקישוטו.
בנייה פשוטה, נקייה מקישוטים - "קישוט הוא פשע"
אימוץ התפישה האסתטית של המכונה. רעיון שמקורו באומנות, בתנועת הפוטוריזם.
פונקציונליזם - "Form follows Function" (הצורה נובעת מהפונקציה).
גאומטריה פשוטה וברורה.


== תולדות האדריכלות המודרנית ==
כבר בשנות ה-20 רוב האדריכלים המרכזיים בזרם גיבשו את תפישתם. הבולטים והמשפיעים ביותר ביניהם היו ולטר גרופיוס ומיס ואן דר רוהה שגם היו מנהלי בית הספר הבאוהאוס (בית ספר בעל השפעה רבה על התפתחות המודרניזם) ולה קורבוזיה. שלושתם גם ניסחו את עקרונות הסגנון הבינלאומי שהוא תולדה של המודרניזם. במקביל אליהם השפיעה על האדריכלות האירופאית אסכולת שיקגו שפעלה בארצות הברית בתחילת המאה ה-20 ובעיקר האדריכלים האמריקאים לואיס סאליבאן ופרנק לויד רייט.
בשנת 1928 קם ארגון האדריכלים CIAM ביוזמת לה קורבוזיה שהתווה את עקרונות האדריכלות המודרנית כדבר היכול לשפר את הכלכלה והחברה. הארגון פעל עד סוף שנות ה-50 והשפעתו על האדריכלות האירופאית הייתה ניכרת. בשנת 1932 נערכה תערוכה בינלאומית של אדריכלות מודרנית ביוזמת פיליפ ג'ונסון בה שורטטו קווי המתאר של סגנון זה.
לפני פרוץ מלחמת העולם השנייה ברחו לארצות הברית רוב האדריכלים הגרמנים החשובים (בית הספר באוהאוס נסגר כבר בשנת 1933). עקב כך עבר המודרניזם האירופאי לארצות הברית והפך שם לסגנון המוביל במשך מספר עשורים. התפיסה המודרניסטית של ביטול הקישוטים והעיצוב הפשוט והנקי נראו כפתרון העיצובי ההכרחי לכל מבנה שתוכנן.
במחצית הראשונה של המאה ה-20 נבנו גורדי שחקים רבים בשיקגו ובניו יורק. בניינים אלו אימצו את הסגנון המודרניסטי או סגנונות שהתפתחו מתוכו כגון הסגנון הבינלאומי והאר דקו.


=== מחלוקות באדריכלות מודרנית ===

קיימות מחלוקות רבות מתי בדיוק ואם בכלל נכשל הסגנון המודרניסטי באדריכלות. כבר בתחילת שנות ה-60 הופנתה ביקורת לאדריכלות מודרנית בטענה כי היא אינה קשורה למקומות שבה היא נבנית, שהיא אליטיסטית וחסרת משמעות. האדריכל רוברט ונטורי היה בין הראשונים שפרסמו ספרים בנושא זה ופיתחו את האדריכלות הפוסט מודרנית כתוצאה.


=== המודרניזם כיום ===
מספר אדריכלים ניסו בעשורים האחרונים להחיות את התפיסות האסתטיות של המודרניזם. ביניהם אדריכלים ידועים כמו איי אם פיי, ריצ'רד מאייר ועוד.
בישראל, המודרניזם היה הסגנון המוביל עד שנות ה-80. גם הברוטליזם שהוא בנייה מודרניסטית עם בטון חשוף שרד תקופה ארוכה בארץ, הרבה בזכות התפיסה החברתית בישראל וכן היתרון הכלכלי שבסגנון זה.


== אדריכלים מודרניסטים חשובים ==


=== אירופה ===
אדולף לוס
ולטר גרופיוס
לודוויג מיס ואן-דר-רוהה
לה קורבוזיה
אלבר אלטו
האנס מאייר


=== צפון אמריקה ===
לואיס סאליבאן
פרנק לויד רייט
לואי קאהן
פיליפ ג'ונסון


=== אחרים ===
אוסקר נימאייר
אריך מנדלסון


== ראו גם ==
סגנונות באדריכלות
בית הספר באוהאוס
הסגנון הבינלאומי
CIAM
אדריכלות ישראלית
אר-נובו
אר דקו
דה-סטיל
ברוטליזם
מינימליזם
אדריכלות פוסט-מודרנית


== לקריאה נוספת ==
תל אביב ותכנון מודרני, מאת אד"ר נחום כהן. Architecture.org.il.


== קישורים חיצוניים ==

טוראל, ירון, "מודרניזם ופוסט מודרניזם באדריכלות"
Mid-Century Modern Architecture in Northern California
Mid-Century Modern Architecture in Southern California
Graphic and chronological vision of modern architecture through its houses.


== הערות שוליים ==