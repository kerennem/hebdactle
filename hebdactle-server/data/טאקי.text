טאקי (באותיות לטיניות: TAKI) הוא משחק קלפים ישראלי נפוץ שפותח ויצא לאור על ידי מפתח המשחקים חיים שפיר.
המשחק הוא פיתוח והרחבה של המשחק העממי שמונה משוגע  המשוחק בקלפים סטנדרטים, והמשחק האמריקאי אונו. מיד עם צאתו לאור בשנת 1983 הפך לרב־מכר ונמכר בהצלחה רבה במספר ארצות, ובראשן ישראל.
פירוש השם "טאקי", הוא מפל מים ביפנית, והקלף הנושא שם זה במשחק מאפשר לשחקן "לשפוך עליו" את כל הקלפים מאותו הצבע. שפיר קיבל השראה זו מעוזרתו היפנית, לאחר שאופן הנחת הקלפים הזכיר לה מפל מים.
המשחק יצא לאור בישראל על ידי "המשחקים של חיים שפיר", המוציא לאור את כל משחקיו של חיים שפיר. מעצב קלפי הטאקי הוא ארי רון, מאייר איה פלוטו.
עם השנים, ממציא המשחק עדכן את החוקים והוסיף קלפים מיוחדים המגבירים את המרכיבים הטקטיים והאסטרטגיים של המשחק.
בשנת 2008 יצאה מהדורה מיוחדת של משחק הטאקי באריזת פח לרגל 25 שנה לטאקי ו־60 למדינה.
בסקר שנערך על ידי אתר ynet לקראת יום העצמאות השבעים למדינת ישראל, ושכלל עשרות אלפי נשאלים, נבחר סמליל המשחק ללוגו האהוב ביותר מבין כל הסמלילים שעוצבו בשבעים שנות המדינה.


== חוקי המשחק ==
מערבבים את הקלפים, ומחלקים שמונה קלפים לכל שחקן. יתר הקלפים נותרים בתור קופה כשפני הקלפים כלפי מטה. השחקנים אינם מגלים זה לזה את קלפיהם.
מן הקופה שולפים קלף פותח ומניחים אותו כשפניו כלפי מעלה. בפני כל שחקן בתורו עומדות שלוש אפשרויות:

להניח קלף שצבעו או מספרו זהה לקלף המונח. לערכים המספריים המופיעים על הקלפים אין משמעות במשחק.
להניח קלף מיוחד (מפורט בהמשך) שצבעו כצבעו של הקלף הגלוי האחרון. לדוגמה, על קלף "9 אדום" ניתן להניח קלף "עצור אדום", "טאקי אדום", "פלוס אדום" וכדומה.
להניח קלף מיוחד חסר צבע.שחקן שאינו יכול להניח אף קלף מידו ייקח קלף אחד מן הקופה והתור שלו יעבור לשחקן הבא.
כאשר נותר לשחקן רק קלף יחיד, עליו להכריז על כך בקול בקריאת "קלף אחרון!". אם לא הספיק להכריז על הקלף האחרון לפני שהניח אותו על משטח המשחק, רשאים השחקנים האחרים לחייב אותו לקחת ארבעה קלפים נוספים מהקופה, וכך להשהות את ניצחונו ואף למנעו.
השחקן הראשון שנפטר מכל קלפיו הוא המנצח.


== קלפים מיוחדים ==
בחפיסה סטנדרטית של טאקי ישנם 58 קלפים, הקלפים כוללים הספרות 1 עד 9, וקלפים מיוחדים. נהוג לשחק באמצעות שתי חפיסות זהות. במארז הטאקי נמצאות שתי חפיסות.

2 פלוס מחייב את השחקן הבא למשוך 2 קלפים מהקופה או להניח קלף 2+ נוסף, מה שמחייב את השחקן הבא להניח 2+ נוסף או למשוך 4 קלפים מהקופה וכך הלאה. שחקן שאינו יכול לעקוב עם 2+ "נענש" ומושך מהקופה 2 קלפים עבור כל קלף 2+ שהונח לפניו. לאחר מכן המשחק מתחדש מהשחקן שאחרי הנענש, והקלף 2+ העליון כבר אינו פעיל, אך עדיין הקלף הבא צריך להיות תואם בצבע או במספר.
אם נעשה שימוש בקלף בסוף מפל טאקי הקלף אינו בתוקף ולכן השחקן הבא אינו נענש. המשחק יימשך בתורו של השחקן הבא בצבע שבו נגמר המפל.

פלוס שחקן המניח קלף + זוכה בתור נוסף. השחקן יכול להניח קלף באותו הקטגוריה על קלף זה או לשים מספר באותו צבע.אם אינו יכול להניח קלף מתאים עליו למשוך קלף מהקופה.

עצור השחקן הבא מאבד את תורו.

שנה כיוון הופך את כיוון המשחק. הקלף מוסיף 10 נקודות לשחקן.

שנה צבע זהו קלף "חסר צבע". ניתן להניח קלף זה על כל קלף (חוץ מעל קלף +2 פעיל). שחקן המניח קלף "שנה צבע" חייב להכריז על הצבע שימשיך את המשחק ובזאת מסתיים תורו; כך, אם השחקן שם קלף שנה צבע והכריז על צבע צהוב, אז השחקן שאחריו חייב לשים קלף צהוב כלשהו שיש בידו. ניתן לחמוק מהוראת שינוי הצבע בעזרת קלף נוסף של שנה צבע או בעזרת קלף מלך (ראו בהמשך).

הקלף המשוגע עם הנחת קלף זה, כל שחקן מעביר את קלפיו לשחקן היושב לידו, לפי הכיוון שקובע מי שהניח את הקלף. קלף זה בצבע אפור (חסר צבע) ולכן ניתן לשים אותו בכל רגע (למעט בזמן ש־2+ פעיל).
עקב חוסר האהדה, בוטל הקלף והחל משנת 2011 הוא אינו נמכר יותר כחלק מחבילות.

מלך המלך מבטל את החובה לציית לקלף המוביל, כולל פקודה אם הייתה, ומעניק לשחקן תור נוסף שבו הוא חופשי לשחק כל קלף שיבחר ויכול לבחור באפשרות של טאקי בכל צבע שיבחר.

טאקי הנחת קלף זה מאפשר למשתמש בו לשים עליו את כל הקלפים שבידו מהצבע של הטאקי. כשיורדים עם טאקי וקלפים נוספים, כל הקלפים חייבים להיות מאותו הצבע של הטאקי. על השחקן שהשתמש בטאקי לסגור אותו בסוף התור על ידי ההכרזה "טאקי סגור". אם הוא אינו סוגר את הטאקי, הוא נחשב עדיין "טאקי פתוח" והשחקן הבא רשאי לנצל אותו ולהיפטר גם הוא מכל הקלפים בצבע הטאקי. הטאקי נותר פתוח עד אשר אחד השחקנים שעשו בו שימוש יכריז "טאקי סגור" או אם שוחק כבר קלף בצבע אחר. ניתן לשים במפל גם קלפי פקודה, כאשר אם הקלף המוביל הוא מסוג פקודה, חובה לבצעה. פקודות אחרות בתוך המפל - מתבטלות.

סופר טאקי קלף טאקי חופשי המקבל את הצבע של הקלף שתחתיו. לא ניתן להחליף באמצעותו את הצבע המוביל. איסור החלפת הצבע בעזרת הקלף סופר-טאקי נכנס לתוקפו על ידי הממציא לאחר הכנסת הקלף מלך כדי לשמור על איזון ולהגביר את המרכיב הטקטי במשחק. יש להניח את קלף הסופר-טאקי ואז לשים את צבע הקלף שמתחתיו.

3 פלוס מחייב את כל השחקנים (פרט לזה שהניח אותו) לקחת 3 קלפים מהקופה. מותר להניח אותו רק על קלפים שאינם קלפי פקודה. התור חוזר למשליך הקלף.
קלף זה הוכנס למשחק מספר שנים לאחר צאתו לאור, אולם לאחר מספר שנים הוצאו, ובמקומם הוכנס "חוק +3" שאפשר את אותם המהלכים בעזרת שילוב של שני קלפים: קלף 3 וקלף + מאותו הצבע גם לאחר 2+ מאותו הצבע. בשנת 2015 החזיר הממציא את שני הקלפים הללו לחפיסה וביטל את "חוק +3".

שובר 3 מותר לשים אותו על 3+ שהונח בקופה גם אם אין זה תורו של השחקן שמחזיק בו. קלף זה מבטל את הפקודה של הקלף 3+ ובנוסף, מחייב את השחקן שהניח את הקלף 3+ לקחת 3 קלפים בעצמו. שחקן יכול להיפטר מהקלף הזה מבלי להניחו על 3+ אולם אז הוא יכול לעשות זאת בתורו בלבד ובמקומו עליו למשוך 3 קלפים מהקופה.


== ניצחון באמצעות קלפי פקודה ==

אם הקלף האחרון שנותר לשחקן ביד הוא קלף פקודה, והשחקן בחר להניח את הקלף, חובה לבצע את הפקודה לפני שאותו שחקן ינצח. במקרה כזה השחקן אכן ינצח רק אם ביצוע הפקודה הסתיים, מבלי שזו גרמה לו לקבל קלפים נוספים. להלן פירוט של קלפי פקודה בעייתיים מבחינה זו:

2+ - הנחת קלף 2+ כקלף אחרון תוביל בדרך־כלל לניצחון, אלא אם כן לכל שאר השחקנים קלף זהה – ובכך יכריחו את השחקן שנותר ללא קלפים לקחת קלפים מהקופה.
קלף משוגע - לא ניתן לנצח באמצעות קלף זה כלל. להפך, הנחת קלף זה כקלף אחרון תגרום בהכרח להפסד, שכן השחקן שהניח אותו יחליף את היד (הריקה) שלו עם אחד השחקנים שלצידו, ואותו שחקן הוא זה שינצח.
+ - לא ניתן לנצח באמצעות הנחת קלף זה כקלף אחרון, שכן חובה להניח אחריו קלף נוסף באותו צבע, ומכיוון שזה בלתי־אפשרי ללא קלפים ביד, אסור לשחק אותו במצב זה. בגרסה המתירנית יותר השחקן ייאלץ לקחת קלף מהקופה (ולהכריז שוב "קלף אחרון"). מאותה סיבה לא ניתן לנצח בשני שחקנים עם הנחת קלף עצור.
3+ - כמו ב־2+, ניתן לנצח עם קלף זה, אלא אם לשחקן אחר יש את הקלף 3+ שבור, ואז הוא יכול להכריח את השחקן שנותר ללא קלפים לקחת 3 קלפים מהקופה.
שנה צבע - בהודעה רשמית של ממציא המשחק, נטען כי כדי לנצח באמצעות קלף זה יש להכריז את שתי ההכרזות המתבקשות (פקודת שינוי הצבע הרצוי והכרזת "קלף אחרון"), כאשר שתי ההכרזות נעשות בטרם הונח הקלף על ערימת הקלפים שעל משטח המשחק. אם ההכרזות לא נעשו והקלף הונח על הערימה, לא יוכל אותו משתתף לנצח את המשחק.


== אליפות הטאקי הרשמית ==
אליפות הטאקי, מתקיימת מדי שנה בלונדע – מוזיאון הילדים הממוקם בבאר שבע. שלבי המוקדמות מתקיימים בדרך כלל חול המועד בחג הסוכות, ושלבי הגמר מתקיימים בדרך כלל בחודש דצמבר (חנוכה) באותה שנה.


=== חוקי התחרות ===


=== שלבי התחרות ===
מוקדמות האליפות ייערכו במבנה של בין ארבעה לחמישה שחקנים בשולחן.
המשחק ייערך בשלושה סבבים:

סבב ראשון ישוחק בעד 24 שולחנות כאשר המנצח עולה לשלב הבא לאחר שלושה סבבי משחק.
סבב שני ישוחק ב־4 שולחנות כאשר המנצח מכל שולחן עולה לגמר הגדול.
בסבב השלישי ישחקו המתמודדים שזכו במקום השני מכל שולחן אשר יתמודדו על כרטיס אחד לגמר הגדול.העולה מכל שולחן ישובץ בשולחן המקצה השני על פי סדר אשר נקבע מראש ומופיע לעיני כל בימי המוקדמות.


==== שיטת הניקוד ====
הזוכה במקום הראשון בכל מקצה יזכה ב־2 נקודות.
המפסידים ינוקדו במינוס לפי כמות הקלפים הנותרת בידיהם. למשל: שחקן אשר הפסיד ובידיו נותרו שלושה קלפים, בתום המקצה ניקודו יהא -3.
הזוכה בתום 3 המקצים יהא זה בעל הניקוד הגבוה ביותר.
במצב של שוויון בין שני מתמודדים או יותר ייערך סיבוב אשר הזוכה במהלכו יעלה שלב.בשנת 2016 התקיימה לראשונה אליפות הטאקי הרשמית בישראל, בשנה זו, באופן חד פעמי, הוחלט להגדיל את הפרס השני (חופשה משפחתית לארבעה נופשים בישראל), היות ששניים זכו במקום השני באותה שנה. בשנת 2017 נערכה האליפות בשנתה השנייה בלונדע. בשנת 2018 נערכה האליפות בשנתה השלישית בלונדע.


=== רשימת הזוכים ===


== גרסאות נוספות ==


=== וריאציות שונות של המשחק ===
טאקי חיות (קוקוטאקי)
"סופר טאקי", טאקי מעודכן עם קלפים חדשים.
"לוגי", טאקי המבוסס על אותיות.
"אונו", טאקי המבוסס על מספרים בספרדית. המשחק הומצא בארצות הברית ב-1971, ולמעשה "טאקי" מבוסס עליו.


=== גרסאות וירטואליות ===
למשחק טאקי יש גרסת אונליין ואפליקציה למכשירי אייפון ואנדרואיד.
בעבר, בממירי HOT בערוץ המשחקים האינטראקטיביים "גוגו קלאב" היה קיים המשחק. ניתן היה לשחק מול שחקן וירטואלי או משחק חי מול שחקן בממיר אחר.


== ראו גם ==
אונו - המשחק שהיווה את הבסיס למשחק הקלפים


== לקריאה נוספת ==
גלית חמי וסופי שולמן, להמציא כל בוקר מחדש - סיפורה של החדשנות הישראלית, ידיעות ספרים, 2018, הפרק "לא משחק ילדים", עמ' 172–175


== קישורים חיצוניים ==
  אתר האינטרנט הרשמי של טאקי (בעברית)
  אתר האינטרנט הרשמי של טאקי (באנגלית) טאקי, ברשת החברתית פייסבוק
הוראות משחק הטאקי, באתר האינטרנט של משחקי שפיר
גרסה מקוונת למשחק, באתר וואלה! כיף
דפנה ארד, הלך לו קלף - חיים שפיר, ממציא הטאקי, מאמין שתהליך יצירתי תמיד מתחיל בכאוס, באתר הארץ, 7 באוקטובר 2011
שרה פני עוזרי, דוכן לימונדה בסהרה, באתר ערוץ 7, 31 באוגוסט 2019
כתבה אודות ההיסטוריה של המשחק, האורגינלים, חינוכית
כתבה אודות חוקי הטאקי, תאגיד השידור הישראלי


== הערות שוליים ==