BBC (ראשי תיבות של British Broadcasting Corporation, "תאגיד השידור הבריטי") הוא תאגיד השידור הציבורי בבריטניה. ה-BBC מפיק תוכניות, סדרות וסרטים באנגלית. בנוסף לו גם שירותי מידע בטלוויזיה, ברדיו ובאינטרנט.
קיימים מספר ערוצי BBC – לדוגמה BBC WORLD,‏ BBC 3 וכן BBC 4. לכל ערוץ יש תחום משלו. BBC 4 ידוע בתוכניותיו התיעודיות, בעוד תוכניות הטבע, המדע והתרבות של ה-BBC זכו למוניטין של איכות מן המעלה הראשונה.


== BBC World Service ==

"השירות העולמי" (World Service) של ה-BBC משדר משדרי רדיו ב-43 שפות לכל העולם, והוא ממומן בעיקר על ידי אגרת טלוויזיה שמשלמים אזרחי בריטניה, בדומה לאגרת הרדיו והטלוויזיה בישראל. הערוץ משדר באמצעות משדרי רדיו המפוזרים בעולם בטריטוריות בריטיות או בעלות הקשר בריטי ומשמש כשופר לממשלה הבריטית ברחבי העולם.
עד אפריל 2015 הערוץ שידר לרחבי המזרח התיכון באמצעות משדר רב עוצמה של כ-200KW, שהיה בכפר זיגי, שבפאתי לימסול, קפריסין, והיה נקלט היטב בישראל בגלים בינוניים בתדר 1323 AM. כיום, ניתן להאזין לשידורי הערוץ באמצעות האינטרנט או שידורי הלוויין.
"השירות העולמי" משדר גם שידורי חדשות בטלוויזיה 24 שעות ביממה. השידורים נקלטים היטב באמצעות צלחות לוויין, ומועברים בישראל באמצעות חברות הכבלים והלוויין.
שידור הערוץ בישראלבארץ שודר הערוץ באנגלית בשם BBC Entertainment (לשעבר BBC Prime), עד שנת 2018, ב-HOT וב-yes. הערוץ הקרין תוכניות בידור וסדרות דרמה מצליחות, עם כתוביות בעברית.
ישנו גם ערוץ החדשות באנגלית BBC World שמשודר ב-HOT, ובעבר שודר גם ב-yes.


== ארגון התאגיד ==
תאגיד השידור הבריטי (BBC) הוא שירות השידור הציבורי של בריטניה, המטה המרכזי של התאגיד נמצא בסיטי של וסטמינסטר, לונדון. התאגיד מעסיק כ-23,000 עובדים, ומבחינת מספר עובדיו, הוא נחשב לתאגיד השידור הציבורי הגדול בעולם. התאגיד אחראי בעיקר על מתן שירותי שידור ציבורי בבריטניה, איי התעלה והאי מאן.
מבחינת התקציב, התאגיד הוא שירות שידור אוטונומי הפועל במסגרת תקציב הממלכה המאוחדת , ופעילותו ממומנת בעיקר על ידי אגרת רדיו וטלוויזיה שנתיים, המוטלים על כל משקי הבית בבריטניה. מחוץ לבריטניה, שירות השידור העולמי של ה-BBC מסופק באמצעות תחנות ממסר ברחבי העולם.


== היסטוריה ==

ה-BBC בבעלות פרטית היה לארגון השידור הלאומי הראשון בעולם, ונוסד ב-18 באוקטובר 1922 בשם "חברת השידור הבריטי בע"מ". החברה המקורית נוסדה בשנת 1922 על ידי קבוצה של שש חברות תקשורת, כדי לשדר שידורי רדיו ניסיוניים. השידור הראשון היה ב-14 בנובמבר של אותה שנה, מתחנת 2LO, הממוקמת בבית מרקוני, לונדון.
כדי לייצג את מטרתו ואת ערכיו, אימץ התאגיד את סמל "מגן כוחות הלוחמים", כולל את המוטו "עם ידבר אל עם לשלום", המוטו מיוחס בדרך כלל כמחווה לג'ון מונטגיו רנדל, מנהל לשעבר של וינצ'סטר קולג', והחבר הראשון בחבר הנאמנים של ה-BBC.
ב-2 בנובמבר 1936 נוסד ערוץ הטלוויזיה הראשון של BBC, שנקרא BBC one, ועד היום הוא הערוץ הנצפה ביותר בבריטניה. בהמשך נוסדו ערוצים נוספים: BBC2, BBC3 ,BBC4, BBC News ,BBC Parliament ,BBC HD ,CBBC ו-CBeebies. תחרות ל-BBC הוצגה בשנת 1955 על ידי ITV, רשת טלוויזיה מסחרית אשר פעלה באופן עצמאי. עם זאת, המונופול על שירותי ה-BBC ברדיו נמשך לתוך שנות השבעים של המאה העשרים.
בשנת 2022, הוחלט שרשת השידור הציבורית תבטל את אגרת הטלוויזיה עד 2027. כך היא תיאלץ למצוא מקורות מימון אחרים. התוכנית הממשלתית שהוכרזה כללה הקפאה של האגרה בשנתיים הקרובות.


== הערוצים של BBC ==
ל-BBC מספר חברות בת המהווים גם כערוצי הטלוויזיה הנוספים שלה.

BBC One אחד מערוצי הדגל של רשת השידור BBC בבריטניה. הערוץ עלה ב-2 בנובמבר 1936 כשירות הטלוויזיוני של רשת BBC, והיה שירות הטלוויזיה הראשון בעל רזולציית תמונה גבוהה. לאחר מכן שונה שמו ל-BBC TV, עד יציאתו של הערוץ BBC2 ב-1964. לאחר מכן שמו שונה חזרה ל-BBC One. התקציב השנתי של הערוץ נכון ל-2012/2011 הוא 1,166.6 לירות שטרלינג. התקציב ממומן על ידי התושבים באמצעות אגרת רדיו והטלוויזיה, ולכן הערוץ משדר באופן רציף ללא פרסומות. נכון לרבעון 4 של 2017 BBC1 הוא הנצפה ביותר בבריטניה. BBC1 היה הערוץ הראשון של BBC שהחל בשידורים מקבילים בטכנולוגיית HD, ב-3 בנובמבר 2010. ב-2008 הודיעה הנהלת הערוץ כי השיגה את היעד שהציבה לעצמה, לשדר את כל תוכניותיה עם כתוביות למען צופים לקויי שמיעה. חמש התוכניות הנצפות ביותר בערוץ ב-2010 היו "איסטאנדרס", משחק הכדורגל בין אנגליה לגרמניה במונדיאל 2010; ועוד.
BBC Two הוא ערוץ טלוויזיה בריטי אשר הוקם כחלק של מערכת BBC. הערוץ ממומן מאגרת הרדיו והטלוויזיה ובשידורים אלו אין פרסומות. הערוץ הוקם בשנת 1964 כערוץ טלוויזיה השלישי הפועל בבריטניה. בין התוכניות הראשונות ששודרו בערוץ הייתה סדרת טלוויזיה "ההגדה לבית פורסייט". ביולי 1967 הערוץ החל בשידורי צבע כאשר שידר תחרויות אליפות וימבלדון 1967. בערוץ BBC 2 משודרות תוכניות חינוך ותוכניות למשפחה. במשך שנים רבות שודרו תוכניות BBC Schools עד שבשנת 2010 הועברו לערוץ נפרד. בשנת 1996 החלו שידורי תוכנית "Gaytime TV", התוכנית הראשונה של ה-BBC שפונה ישירות לקהילת הלהט"ב. החל משנת 2013 הערוץ משדר שיטת HDTV.
BBC Three ערוץ טלוויזיה בריטי.
BBC Four ערוץ טלוויזיה בריטי הפועל משנת 2021.
CBeebies הוא ערוץ טלוויזיה בריטי המיועד לגילאי 6 ומטה והיא שייכת לרשת האחות CBBC עבור גילאי 7 שנים. ומופעל כל יום בין השעות 6:00 ל-19:00, וגם שייכת ל-BBC4. בערוץ משודרים כל הסדרות ותוכניות הילדים המוכרות ועוד תכנים חינוכיים רבים.
BBC News ערוץ טלוויזיה בריטי המשמש כערוץ חדשות ואקטואליה בבריטניה.
BBC Parliament ערוץ טלוויזיה בריטי המשדר תוכניות של הפרלמנט הבריטי.
BBC HD ערוץ טלוויזיה בריטי המשדר תכנים בינלאומיים באמצעות איכות HD.
CBBC ערוץ טלוויזיה בריטי המיועד לילדים מתחת לגיל 6 ומשמשת כרשת אחות של CBeebies והיא פועלת כל יום בין השעות 7:00 ל-19:00, וגם היא משדרת את אותו התכנים ביחד עם CBeebies המהווה תכנים חינוכיים רבים.


== BBC וישראל ==
משרדי ה-BBC במזרח התיכון שוכנים בגן הטכנולוגי מלחה שבירושלים. בין ה-BBC לרשויות הממשלתיות בישראל שררו בעשורים האחרונים לא פעם יחסים מתוחים, וה-BBC הואשם על ידיהן בנקיטת עמדה פרו-פלסטינית או פרו-ערבית ואנטי-ישראלית. בדצמבר 2021, ברשימת הגופים האנטישמיים של מרכז ויזנטל היה ה-BBC במקום השלישי, כאשר קודמים לו רק איראן והחמאס.
סיקור הסכסוך הישראלי-פלסטיני על ידי התקשורת הבריטית נתפס כאנטי-ישראלי, תוך נקיטת גישה אקטיבית והעסקת כתבים מקומיים פלסטינים המחויבים למטרת עמם ולא לסיקור אובייקטיבי של האירועים. ל-BBC חלק בולט בכך, לאור תדמית הערוץ כבעל רמת מקצועיות ואמינות בינלאומיים גבוהים. מניתוח סיקור ה-BBC את ישראל עלה כי סיקור ה-BBC את ישראל היה ב-85 אחוז מהמקרים שלילי, 15 אחוז נייטרלי, ו-0 אחוז חיובי. כשלרוב ישראל מוצגת כמדינה סוררת ומרואיינים ישראלים זוכים ליחס עוין על ידי המראיין אלא אם מבקרים את מדיניות ישראל. כשהטרור הפלסטיני לעולם לא מוצג כטרור אלא כ"קיצונים" או "חמושים" ורציחות ישראלים על ידי פלסטינים מוצגים כהריגות. שלושה מחקרים שהתפרסמו בין השנים 2002–2004 קבעו כי ה-BBC נוקט בגישה לא פרופורציונלית בכיסוי הסכסוך הישראלי-פלסטיני ובנקיטת עמדה אקטיבית מוטה, אנטי-ישראלית ופרו-פלסטינית עקבית. החוקרים טענו לאי-דיוקים וחוסר אובייקטיביות בכיסוי הערוץ, הכוללים: בחירה סלקטיבית של עובדות, והשמטת עובדות באופן מודע כך ש"יציגו את ההפך מהאמת". הם סיכמו כי "באופן תדיר, דיווח ה-BBC מטעה. לעיתים נראה כי הם ממצאים חומר כך שיתאים לדעות הקדומות שלהם". היו אף כאלו שהאשימו את ה-BBC בעידוד האנטישמיות בבריטניה, אירופה והעולם באופן מכוון.ביולי 2012, בדף המייצג את ישראל באתר ה-BBC שנוצר עבור האולימפיאדה לא נרשמה לישראל עיר בירה (ואילו "מזרח ירושלים" נרשמה כבירת "פלסטין") ותמונת חייל ישראלי מתעמת עם פלסטיני פורסמה כמייצגת את המדינה. בדפים של סוריה ואיראן לעומת זאת, הוצגו תמונות נייטרליות ללא התייחסות כלשהי לסנקציות הבינלאומיות שהוטלו עליהן בשל הדיכוי האכזרי של ההתקוממות העממית בראשונה או תוכנית הגרעין בשנייה. התמונה המייצגת את ישראל הוחלפה רק לאחר פניית לשכת ראש הממשלה.ביוני 2012 התנצל מנכ"ל ה-BBC על החלטת עורכי החדשות של הרשת שלא לסקר את הפיגוע באיתמר.בשנת 2021 הודיעה BBC על פיטוריה של העיתונאית טלה חלאווה לאחר שנתגלה שבשנת 2014, בעת מבצע צוק איתן, פרסמה פוסט בטוויטר בו כתבה שהישראלים גרועים מהנאצים והצדיקה את אדולף היטלר והשואה. לאחר שפוטרה, חלאווה התנצלה על אמירותיה, הסבירה שלא חשבה לפני שפרסמה את הפוסט, אך המשיכה לטעון שהושתקה בידי תומכי ישראל.נכון לשנת 2022 הערוצים לא משודרים בישראל באף פלטפורמה.


== פרשת הריאיון עם הנסיכה דיאנה ==
ב-20 בנובמבר 1995 שודר בתוכנית "פנורמה" בערוץ BBC One, ריאיון שקיים מרטין בשיר  עם דיאנה, הנסיכה מוויילס, כשנה אחרי גירושיה מהנסיך צ'ארלס. 23 מיליון צופים ראו את הריאיון שבו דיברה הנסיכה בגילוי לב על הרומן שניהל בזמנו בעלה עם קמילה פרקר (לימים, דוכסית קורנוול, אשת הנסיך צ'ארלס), ואמרה: "בנישואים האלה היו שלושה אנשים, והיה קצת צפוף". באוקטובר 2020 פרסם העיתון "דיילי מייל" שבשיר נקט דרכי זיוף והונאה על מנת להשיג את הראיון, ובין היתר, הוא הראה לאחיה של הנסיכה, הרוזן צ'ארלס ספנסר, מסמכי בנק מזויפים, מהם עלה כביכול, שמקורביה של דיאנה קיבלו כספים על מנת "לפקח" עליה. כמו כן, בשיר שלח לספנסר מכתב בדבר שמועות שלנסיך צ'ארלס היה רומן עם האומנת של שני בניו, ופרטים נוספים שנועדו לתמרץ אותה להתראיין. לדברי העיתון, בשיר נקט באמצעים אלה, מכיוון שבאותה עת חששה דיאנה שהיא הייתה תחת מעקב, ושאנשי צוות שלה מדליפים מידע על אודותיה, והמידע המזויף נועד לרכוש את אמונה. בעקבות הצהרת הרוזן צ'ארלס ספנסר שבשיר "סיפר סיפורי פנטזיות" כדי לזכות באמונה של הנסיכה, הודה ה-BBC שבשיר הציג לספנסר מסמכים מזויפים, ומנכ"ל התאגיד, טים דייווי  שלח לספנסר התנצלות אישית, והתחייב לקיים חקירה בענייןב-13 בנובמבר 2020 הודיע ה-BBC שלאחר בדיקה פנימית, נמצא מזכר בכתב ידה של דיאנה, המאשר שהיא התראיינה מרצונה, ללא השפעה עליה. דובר בשם התאגיד לא הציג עותק של המזכר ולא אמר היכן הוא נמצא, אך הצהיר שהמסמך יימסר לכל חקירה עצמאית שמטרתה לבדוק כיצד הגיע לידי בשיר. הרוזן ספנסר הודיע שהבדיקה הפנימית לא מספקת אותו, ודרש לחקור את נסיבות קיום הריאיון. לטענת בשיר, המידע המזויף לא הגיע ממנו, אלא השמועות שנמסרו לו כעובדות, הגיעו מדיאנה עצמה.השתלשלות הפרשה נחקרה במשך ששה חודשים על ידי לורד דייסון, שופט בדימוס בבית המשפט העליון של הממלכה המאוחדת, אשר פרסם את מסקנותיו ב-20 במאי 2021. לורד דייסון קבע שבשיר נקט בדרכי מרמה על מנת להשיג את הריאיון, ותאגיד BBC כשל "באופן מעורר רחמים" בבדיקת התנהלותו של העיתונאי, ולא עמד במדדי היושרה והשקיפות המאפיינים אותו. עוד קודם לפרסום המסקנות, ב-14 במאי התפטר בשיר מעבודתו בתאגיד. בעקבות פרסום הדו"ח של לורד דייסון, תקף הנסיך ויליאם בחריפות את ה-BBC וכשליו, ואמר שהריאיון "תרם באופן משמעותי לפחד, לפרנויה ולבידוד" של אימו בשנותיה הטרגיות האחרונות.לאור חומרת הפרשה, הודיע אוליבר באודן , שר המדינה לענייני דיגיטל, תרבות, תקשורת וספורט , שהממשלה תבחן ביצוע רפורמות בצמרת תאגיד BBC. לורד מייקל גרייד , בעבר יושב ראש דירקטוריון BBC, הביע עמדה שיש לייסד בתאגיד מועצת עורכים בכירים ועצמאיים, והתאגיד צריך לענות על שאלות רבות הנוגעות לאופן שבו בנויה עבודת העיתונאות שלו.ב-22 במאי 2021 פרסם ה"דיילי מייל" שחושף הפרשה הוא מאט וייסלר, המעצב הגרפי שייצר את המסמכים המזויפים לבקשת מרטין בשיר. זאת, לאחר שדו"ח השופט דייסון ניקה את וייסלר מכל אשמה, היחיד מכל המעורבים שלא נפגע מהדו"ח, מאחר שבשיר הוליך אותו שולל כאשר ביקש ממנו "לשחזר" מסמכים עבורו, ולא גילה לו את מטרת הבקשה. לפי המסמכים, הבנק הצהיר כביכול, שהופקדו כספים לחשבונות הבנק של אחראי האבטחה של דיאנה, המזכיר האישי שלה, ושל אחד מעובדיו של אחיה, הרוזן ספנסר, אשר בתורו הסב את תשומת לבה למסמכים, דבר שהגביר את תחושת הפרנויה שלה, ודרבן אותה להתראיין באופן בלעדי אצל בשיר.וייסלר סיפר ל"דיילי מייל" שבשיר פנה אליו במפתיע, שלושה חודשים אחרי שהוא, וייסלר, עזב את עבודתו ב-BBC ופתח משרד עצמאי עם שותף. משום שהוא נודע כמי ש"יודע לעשות הכל", התאגיד המשיך לעבוד איתו כפרילנסר. בשיר הופיע בביתו ערב אחד בשעה תשע, והסביר שהוא רוצה לשחזר עותקים של הפקדות בנקאיות, ששולמו כ"דמי פיקוח". מכיוון שהיה מדובר בתוכנית טלוויזיה יוקרתית כ"פנורמה", וייסלר נתן אמון בבשיר וקיבל את הסברו שהפרטים חסויים. על אף זאת, וייסלר ביקש לקבל הנחיות בכתב, כנהוג במשימות מסוג זה, אך בשיר התעקש להשאיר את הדברים בעל-פה. בשיר שילם לו 250 לירות שטרלינג, ולבקשתו, וייסלר שלח את המסמכים למחרת בבוקר לנמל התעופה לונדון הית'רו, משם תכנן בשיר לטוס ליעד לא ידוע. חשדותיו של וייסלר התעוררו אחרי שידור הריאיון. הוא פנה למי שהיה מפיק "פנורמה", מארק קיליק, שהביע דאגה מהמסמכים והבטיח לשוחח "עם האנשים המתאימים". אחר כך נפגש עם העורך החדש אז של "פנורמה", סטיב יולט, שהגיב בזלזול וחוסר עניין. בדצמבר 1995, כאשר חזר וייסלר ממסיבת חג המולד של ה-BBC, הוא מצא שדירתו נפרצה, ונגנבו ממנה תקליטוני הפלופי עם המסמכים שהוא יצר עבור בשיר, וחשש שעומדים לעשות אותו שעיר לעזאזל. הוא פנה אל טים גארדם, מנהל התוכניות השבועיות, שהבטיח לו ש"העניין בשליטה, ויטופל", וביקש ממנו לא לדבר עם התקשורת. לאחר מכן פנו אליו עיתונאים רבים, והתברר שה-BBC לא רק שלא תמך בו, אלא אף הפיץ תדרוכים תדרוכים נגדו. כמו כן, ה-BBC ביטל עבודות שהוזמנו אצלו, ואחד מעובדי התאגיד סיפר לו שהצוות שלו מעוניין לעבוד איתו, אך סטיב יולט אסר זאת עליהם. למעשה, הופצה הוראה שלפיה וייסלר "לעולם לא יעבוד עוד ב-BBC". וייסלר פנה לבשיר, שהתחייב באוזניו שהמסמכים לא שימשו לצורך השגת הראיון.בעקבות הדוח החריף של השופט דייסון, החליט תאגיד BBC לוותר ולהחזיר את הפרסים שקיבלו התאגיד והריאיון ב"פנורמה", ובראשם פרס באפט"א לטלוויזיה לתוכנית האירוח הטובה ביותר לשנת 1996. ב-25 במאי 2021 הודיע מנכ"ל ה-BBC, טים דייווי, על פתיחת חקירה עצמאית לבדיקת נסיבות החזרתו של בשיר לעבודה בתאגיד בשנת 2016. (בשיר עבד ב-BBC עד 1999, עבר ל-ITV, ואחר כך עבר לניו יורק, בתחילה כמגיש "נייטליין"  ברשת ABC, ואחר כך כפרשן פוליטי ב-MSNBC, משם התפטר בדצמבר 2013 בעקבות הערות "לא ראויות" שלו כלפי שרה פיילין, שהייתה מושלת אלסקה ומועמדת למשרד סגנית נשיא ארצות הברית בבחירות 2008. הוא חזר ל-BBC בשנת 2016 ככתב לענייני דתות, ועד להתפטרותו במאי 2021, שימש כעורך תחום הדתות). לאחר בדיקה שעשה קן מק'קוורי, בכיר בדימוס ב-BBC, נמסר ב-14 ביוני 2021, שהעסקתו מחדש של בשיר ב-2016, נעשתה מכיוון שהוא היה המועמד המתאים ביותר למשרת הכתב לענייני דתות, ולא נועדה לטייח  את שערוריית הריאיון עם הנסיכה דיאנה.פרשת הריאיון של מרטין בשיר עם הנסיכה דיאנה, נחשבת לאחד המשברים הגדולים ביותר בהיסטוריה של תאגיד BBC.


== ראו גם ==
אותות זמן
השידור העברי של ה-BBC
בית השידור
Received Pronunciation
תזמורת רשות השידור הבריטיתתוכניות וסדרות:

ללכת עם דינוזאורים
דוקטור הו
מה יגידו השכנים?
טופ גיר
עולם מופלא
הממלכה הקטנה
הגן הקסום...
טלטאביז
הפרומס


== קישורים חיצוניים ==
  אתר האינטרנט הרשמי של BBC
BBC, באתר אנציקלופדיה בריטניקה (באנגלית) BBC, ברשת החברתית פייסבוק
 BBC, ברשת החברתית טוויטר
 BBC, ברשת החברתית טיקטוק
 BBC, סרטונים בערוץ היוטיוב
וואלה! תרבות מציינת 75 שנים ל-BBC, באתר וואלה!‏, 2 בנובמבר 2011


== הערות שוליים ==