עומרי משה כַּסְפִּי (נולד ב-22 ביוני 1988) הוא כדורסלן עבר ישראלי וקפטן נבחרת ישראל בכדורסל בעבר, ששיחק בעמדות הסמול פורוורד והפאוור פורוורד. גובהו 2.06 מטרים (6.8 רגל). כספי הוא הכדורסלן הישראלי הראשון ששיחק בליגת ה-NBA, וכן הישראלי הראשון שנבחר בסיבוב הראשון של דראפט ה-NBA. נחשב בעיני רבים לאחד מגדולי שחקני הכדורסל הישראלים בכל הזמנים.


== ביוגרפיה ==
כספי נולד בחולון וגדל והתחנך ביבנה. יש לו אח גדול ואחות קטנה, אביו היה לוחם בימ"מ.
בילדותו שיחק בקבוצות אליצור יבנה ובמכבי ראשון לציון. בגיל 13 עבר לקבוצת הנערים של מכבי תל אביב, עימה זכה בשנת 2004, באליפות המדינה לנערים, והיה בחמישיית העונה יחד עם גל מקל וגלעד שיקלר. במקביל, שיחק בתיכון בקבוצת הכדורסל של הגימנסיה הריאלית ראשון לציון. במסגרת ליגת הנוער שיחק במדי מכבי תל אביב, עימה העפיל לגמר גביע המדינה נגד הפועל תל אביב.


== קריירה ==


=== ישראל ===
בעונת 2005/2006 הצטרף לקבוצת הבוגרים של מכבי תל אביב. בעונת 2006/2007 הושאל כספי לקבוצת הפועל גליל עליון, בה היה לאחד השחקנים הבולטים ואף דורג רביעי מבין השחקנים הישראליים בליגה כולה, עם 11.2 נקודות בממוצע למשחק. בנוסף, זכה בתואר "תגלית העונה". באותה שנה השתתף במחנה נייקי בארצות הברית והצטיין במשחק נגד נבחרת ארצות הברית, כשקלע 14 נקודות.
בעונת 2007/2008, שב כספי לשחק במכבי תל אביב. תחת עודד קטש וצביקה שרף, רשם כספי ממוצעים של 11.2 נקודות ו-4 כדורים חוזרים למשחק בליגת העל, ו-4.5 נקודות ו-2.1 כדורים חוזרים למשחק ביורוליג. הוא העפיל עם מכבי תל אביב למשחקי הגמר של היורוליג, ליגת העל, גביע המדינה וגביע הליגה, אך הצליח לזכות איתה רק באחרון. בנוסף, הפסידה מכבי את האליפות להפועל חולון אחרי 14 שנות זכייה רצופות. בסוף העונה, הוענק לכספי תואר השחקן השישי בליגת העל. במהלך עונה זו שיפר כספי את יכולותיו, ומספר סקאוטים מה-NBA באו לצפות בו. הוא נרשם לדראפט 2008, ועם תום העונה נסע לארצות הברית על מנת להיבחן במספר קבוצות. כספי הרשים בכל הקבוצות בהן נבחן ובעיקר בדטרויט פיסטונס ובקליבלנד קאבלירס, אך משאף קבוצה לא התחייבה שתבחר בו, החליט לוותר על ההשתתפות בדראפט בעונה זו.
בעונת 2008/2009, הפך כספי לאחד השחקנים המובילים במכבי תל אביב, ואף פתח בחמישייה, 14 פעמים מתוך 21 המשחקים, בהם שיחק בליגה. הוא סיים את העונה הסדירה עם ממוצע של 12.6 נקודות למשחק, כשהוא קולע באחוזים מצוינים של 71.9% מטווח שתי הנקודות, 42.6% מטווח שלוש הנקודות ו-75% מקו העונשין. כספי הצליח בעונה זו גם במסגרת היורוליג, ונבחר במקום הרביעי ברשימת השחקנים הצעירים המצטיינים של השנה באירופה.


=== סקרמנטו קינגס ===

בדראפט ה-NBA ‏2009 נבחר כספי בסיבוב הראשון, במקום ה-23, על ידי קבוצת סקרמנטו קינגס והיה לישראלי הראשון שנבחר בסיבוב הראשון בדראפט. ביולי אותה שנה חתם על חוזה בקבוצה, ובכך הפך לישראלי הראשון ב-NBA.
ב-28 באוקטובר 2009 ערך כספי את הופעת הבכורה שלו בליגה, כאשר עלה כמחליף במשחק נגד אוקלהומה סיטי ת'אנדר. הוא סיים את המשחק עם 15 נקודות ב-19 דקות משחק בלבד. גם בהמשך הדרך הצטיין כספי והפך לאחד משני ה"רוקיז" המובילים בסקרמנטו, לצד טייריק אוונס. תחילת העונה שלו ב-NBA נחשבה להצלחה; ב-6 בינואר 2010 דורג כספי במקום הראשון בדירוג הרוקיז של ESPN‏. במהלך החלק הראשון של העונה היו לכספי מספר הופעות מרשימות, בין היתר נגד הלוס אנג'לס לייקרס אשר זכו בהמשך העונה באליפות, ובמהלך תקופה זו הוא אף קלע שיא אישי של 24 נקודות.
בהמשך, נבחר כספי לשחק בנבחרת הרוקיז, במשחק נגד נבחרת סופמורס כחלק מסוף שבוע האולסטאר. במשחק זה קלע כספי 13 נקודות, להן הוסיף 5 כדורים חוזרים, 3 אסיסטים וחטיפה אחת ב-24 דקות, ונבחרתו ניצחה בתוצאה 128:140. לאחר פגרת האולסטאר, ירדו ממוצעיו של כספי, ובתום העונה הוא נכלל בסגל הסקרמנטו קינגס לליגת הקיץ.
באוקטובר 2010 מימשה סקרמנטו קינגס את האופציה על כספי, על מנת שימשיך לשחק בקבוצה עד לסוף עונת 2012.


=== קליבלנד קאבלירס ===
ב-30 ביוני 2011 נשלח כספי לקליבלנד קאבלירס בתמורה לפאוור פורוורד ג'יי. ג'יי. היקסון. ב-22 בספטמבר 2011 דורג כספי על ידי ESPN במקום ה-158 בדירוג שחקני ה-NBA מתוך 500 שחקנים. בתחילת עונת 2011/2012 קיבל כספי קרדיט רב ממאמנו ביירון סקוט, אולם לאחר שעלה בחמישייה הפותחת ב-35 משחקים, איבד את מקומו באמצע העונה לאלונזו ג'י. גם בעונה העוקבת, עונת 2012/2013, לא הצליח כספי לזכות בחזרה באמונו של סקוט. הוא עבר במהלך העונה ניתוח בתוספתן ולקח חלק לאורך העונה ב-43 משחקים בהם שותף ב-11.7 דקות למשחק בלבד.


=== יוסטון רוקטס ===
לקראת עונת 2013/2014 חתם כספי ביוסטון רוקטס לשתי עונות עם אופציה לעונה נוספת. ביוסטון, הסיט אותו מאמנו קווין מקהייל לשחק הן בעמדת הסמול פורוורד והן בעמדת הפאוור פורוורד. הוא קיבל במהלך העונה 18.1 דקות, בהן רשם 6.9 נקודות בממוצע, ויוסטון סיימה את העונה עם מאזן של 54 ניצחונות מול 28 הפסדים בלבד, ובמקום הרביעי במערב. במשחקי הפלייאוף פגשה יוסטון את פורטלנד טרייל בלייזרס. כספי לא שותף בסדרה כלל, ויוסטון הפסידה בשישה משחקים בתוצאה 2–4.


=== החזרה לסקרמנטו ===
בסיום העונה, הועבר כספי מיוסטון לניו אורלינס פליקנס כחלק מטרייד שכלל 3 שחקנים, אך נופה מסגל הקבוצה לאחר מספר ימים, ולקראת העונה הבאה שב וחתם בסקרמנטו קינגס. במהלך עונת 2014/2015, מונה ג'ורג' קארל, שדוגל במשחק מהיר, למאמנה של הקבוצה. כספי השתלב היטב בסגנון משחקו המהיר של קארל, רשם שיא קריירה כשקלע 31 נקודות מול מינסוטה טימברוולבס, ובסיום העונה חתם לשנתיים נוספות בקבוצה.בעונה הבאה 2015/2016, המשיך כספי להציג יכולת גבוהה תחת קארל, ובדצמבר קלע שיא קריירה חדש של 36 נקודות בהפסד קבוצתו לגולדן סטייט ווריורס, בהם שיא מועדון של תשע שלשות. הוא סיים את העונה עם שיא קריירה של 11.8 נקודות ו-5.9 ריבאונדים למשחק.
במחצית הראשונה של עונת 2016/2017, זכה כספי לדקות מועטות תחת מאמנו דייוויד ייגר. במהלך חודש ינואר נפצע ברגלו במהלך אימון, פציעה שהשביתה אותו עד לפגרת האולסטאר.


=== ניו אורלינס פליקנס ===
ב-20 בפברואר 2017 הועבר בטרייד לניו אורלינס פליקנס, יחד עם דמרקוס קאזינס, בתמורה לבאדי הילד, טייריק אוונס, לנגסטון גאלוויי ושתי בחירות דראפט עתידיות. ארבעה ימים לאחר מכן ערך את הופעת הבכורה שלו במהלכה קלע 12 נקודות, אך גם שבר את בוהן רגלו הימנית. בעקבות הפציעה שוחרר מהקבוצה באופן מיידי.


=== מינסוטה טימברוולבס ===
ב-20 במרץ 2017, חתם כספי במינסוטה טימברוולבס. הוא שותף ב-13 משחקים ולא בלט.


=== גולדן סטייט ווריורס ===
ב-12 ביולי 2017, חתם כספי בגולדן סטייט ווריורס, אלופת ה-NBA. במהלך העונה העמיד ממוצעים של 5.7 נקודות, 1.0 אסיסטים ו-3.8 כדורים חוזרים למשחק.
כספי נפצע כשלוש פעמים במהלך העונה, והפציעה המשמעותית הייתה חודש לפני הפלייאוף. ב-7 באפריל 2018, שוחרר כספי מהקבוצה עקב פציעותיו הרבות, שבעה ימים לפני פתיחת הפלייאוף.
אף על פי שעזב את הקבוצה, הוענקה לו טבעת אליפות על חלקו בזכייתה באליפות ה-NBA.


=== ממפיס גריזליס ===
ב-12 ביולי 2018, חתם כספי בממפיס גריזליס לעונה. ב-6 בנובמבר 2018, קיבל כספי בטקס שנערך לכבודו לפני המשחק בין הממפיס גריזליס לגולדן סטייט ווריורס, את טבעת אליפות ה-NBA, זאת כהוקרה על תרומתו לקבוצה במהלך העונה הסדירה. ב-7 בפברואר 2019, שוחרר מהגריזליס בעקבות השבתה שנגרמה לו בשל פציעות שספג במשך העונה.


=== מכבי תל אביב ===
באוגוסט 2019, חזר למועדון נעוריו, מכבי תל אביב.
במהלך אחד המשחקים נפצע כספי, והתגלתה אצלו שחיקת סחוס חמורה בברכו. כספי עבר ניתוח ב-1 בפברואר, ובכך הקטין את סיכוייו לחזור לעונת המשחקים 2019/2020. ב-23 בנובמבר 2020, חזר לשחק במדי מכבי בליגה במסגרת עונת 2020/2021, וביולי 2021 זכה עם הקבוצה באליפות הליגה. באותה עונה זכה עם הקבוצה גם בגביע המדינה וגביע ווינר סל.
ב-18 ביולי 2021, הודיע כספי על פרישה ממשחק פעיל.


== נבחרת ישראל ==

כספי שיחק בנבחרת הנוער של ישראל, שזכתה במקום השביעי באליפות אירופה בשנת 2005. באליפות שנערכה בשנת 2006, בה זכתה ישראל במקום ה-11, היה כספי השלישי בטבלת הקלעים של הטורניר, עם 21.4 נקודות למשחק, והיה למוסר האסיסטים המצטיין של הנבחרת, עם 7.1 אסיסטים למשחק.
בשנת 2007, שיחק בשורות נבחרת העתודה, שזכתה במקום השישי באליפות אירופה. גם בטורניר זה היה השלישי בטבלת הקלעים, עם 17.9 נקודות למשחק. באותה שנה זומן לראשונה גם לסגל הנבחרת הבוגרת לקראת טורניר "ההזדמנות האחרונה", אך בסופו של דבר לא נטל חלק באליפות אירופה עצמה.
בשנת 2009, נעדר ממשחקי הנבחרת באליפות אירופה, מאחר שהתמקד בהכנה לעונת ה-NBA. בשנת 2010, שב לשחק במדיה במסגרת מוקדמות אליפות אירופה. כספי סיים את טורניר המוקדמות כקלע המוביל של הנבחרת (16.9 נקודות בממוצע למשחק). משחק השיא שלו היה בניצחון הנבחרת על נבחרת מונטנגרו, בו קלע 30 נקודות.
בשנת 2011, נעדר שוב ממשחקי הנבחרת באליפות אירופה בגלל פציעה.
באוגוסט 2015 מונה כספי לקפטן הנבחרת, בעקבות פציעתו של יותם הלפרין


== פרסים והוקרה ==
ב-2008–2009, נבחר במקום הרביעי ברשימת השחקנים הצעירים המצטיינים של השנה באירופה
בדצמבר 2010 נבחר כספי לרשימת 15 השחקנים שמועמדים לתואר שחקן השנה מטעם פיב"א.
בשנים 2013, 2014 ו-2015 זכה בתואר כדורסלן השנה בתחרות ספורטאי השנה בישראל.
בדצמבר 2015, זכה בפרס הספורט הישראלי מטעם משרד התרבות והספורט על הצטיינות בתחומו.
כספי היה אחד המועמדים הסופיים להדלקת משואה בטקס המרכזי של יום העצמאות ה-70 למדינת ישראל, אולם גולדן סטייט ווריירס סירבה לשחרר אותו לטקס.
בשנת 2018, קיבל את תואר "ספורטאי ה-70" מטעם משרד התרבות והספורט.
ב-18 ביולי 2021, נפרד כספי מהכדורסל, באירוע רב משתתפים מעולם הכדורסל ועיתונאים, שנערך לכבודו בהיכל מנורה תל אביב, 


== תארים ==
מכבי תל אביבאליפויות (4): 2006/2007, 2008/2009, 2019/2020, 2020/2021
גביעי מדינה (2): 2005/2006, 2020/2021
גביעי ווינר סל (2): 2007/2008, 2020/2021גולדן סטייט ווריורסאליפות ה-NBA‏ (1): 2017/2018


=== הישגים אישיים ===
NBAהישראלי הראשון ב-NBA ‏ (2009)
הישראלי הראשון שנבחר בסיבוב הראשון ב-דראפט ה-NBA ‏ (2009)הפועל גליל עליוןתגלית העונה (2007)מכבי תל אביבהשחקן השישי בליגת העל (2008)
חמישיית העונה בליגת העל (2009)


== סטטיסטיקות הקריירה ==
הנתונים מעודכנים לסוף עונת 2018/2019:


=== בליגת העל הישראלית (כולל פלייאוף) ===


=== ביורוליג ===
 גביע האתגר


=== בעונה הסדירה של ה-NBA ===


== מחוץ למגרש ==


=== הפודקאסט של עומרי כספי ===
במהלך הסגר הראשון בתקופת מגפת הקורונה תוך כדי תהליך שיקום מניתוח בברך שעבר, החל כספי להקליט פודקאסט עצמאי בשם "הפודקאסט של עומרי כספי". הפודקאסט מתנהל בעברית ואנגלית לסירוגין, כתלות באורח. הפרק הראשון, בו מתארח הכדורסלן הישראלי דני אבדיה לקראת דראפט ה-NBA 2020, עלה לערוץ היוטיוב הרשמי ב־27 במאי 2020.ב-3 בספטמבר 2021 זכה הפודקאסט בתואר "פודקאסט השנה לשנת תשפ"א" מטעם ערוץ ישראל בידור.ב-12 בינואר 2022 זכה הפודקאסט במקום השני בתחרות "פודקאסט הראיונות של השנה לשנת 2021" באתר Geektime לאחר תחרות צמודה עם "גיקונומי" שזכה במקום הראשון.


== חיים אישיים ==
כספי שימש כפרזנטור הראשי של חברת תלמה בין השנים 2011–2021, והוחלף על ידי האלופה האולימפית לינוי אשרם ושחקן ה-NBA דני אבדיה.בשנת 2012 הוסיף כספי את השם של סבו, משה, בתעודת הזהות בתור שמו האמצעי. ביוני 2016 הוא נישא לשני רודרמן. ביולי 2017 נולדה בתם הבכורה, שנתיים לאחר מכן נולדה בתם השנייה, ובינואר 2022 נולד להם בן ראשון.


== קישורים חיצוניים ==

 עומרי כספי, ברשת החברתית פייסבוק
 עומרי כספי, ברשת החברתית טוויטר
 עומרי כספי, ברשת החברתית אינסטגרם
 עומרי כספי, סרטונים בערוץ היוטיוב
פרופיל, באתר Basketball-Reference
פרופיל, באתר eurobasket
פרופיל, באתר פיב"א
פרופיל, באתר ליגת ה-NBA
פרופיל, באתר ESPN
פרופיל, באתר היורוליג
 הפודקאסט של עומרי כספי, בשירות הזרמת המוזיקה "Spotify"
לי ג'נקינס,‏ Welcome, The King Of Israel, באתר ספורטס אילוסטרייטד, 21 בדצמבר 2009
בן שני, ‏ליגה משלו, באתר ‏מאקו‏‏, ‏11 בינואר 2011‏ 
סתיו טבוך, מהדראפט לאולסטאר ועד לטבעת: הדרך של כספי, 19 ביולי 2021, באתר ONE
כספי חושף: הקשר ביני לבין קיירי אירווינג נותק בעקבות תמיכתו בפלסטינים, באתר וואלה!‏, 4 במרץ 2022


== הערות שוליים ==