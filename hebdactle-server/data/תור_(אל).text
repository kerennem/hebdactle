תּוֹר (נורדית עתיקה: ᚦᛟᚱ ‏ קרי Þórr; שוודית: Tor; גרמנית: Donar; אנגלית: Thor) הוא אל במיתולוגיה הנורדית, שקשור לרעם, ברק, סופות, עצי אלון, כוח, ולפוריות. תור הוא בנו של אודין, הבכיר באלים. תור מתואר כבעל שיער וזקן אדום ונושא את מקבת הרעם האגדית מיולניר. נאמר כי בזמן הראגנארוק, תור והנחש יורמנגנד יהרגו אחד את השני בקרב אלים ומפואר.


== דמותו של תור ==
תור הוא בנו הבכור של אודין, והיה מהאלים הבכירים ביותר במיתולוגיה הנורדית. מקורות רבים מאיסלנד ומסקנדינביה מספרים על תור. תור הוא מגן האנושות והאלים כנגד הענקים, הטרולים וישויות אחרות. הוא מתואר כבחור עצום ממדים, בעל זקן אדום עבות. אישיותו היא אישיות של אדם פשוט ואף ילדותי, ישיר, טוב לב ואמיץ אשר נהנה מחיים של מסעות וקרבות. תאבונו העצום לאוכל ושתייה מוזכר ברבים מסיפוריו. בעוד שאודין הוא האל של החזקים והאצילים, תור הוא אל של האנשים הפשוטים, זאת משום שדמותו פשוטה יותר והוא מצדד לרוב בבני האדם כאשר מתגלע קונפליקט בינם לבין האלים.


=== משפחתו של תור ===
תור הוא בנו של אודין והאנשת האדמה יורד (Jörð). אשתו הייתה סיף (Sif). באדה הפרוזאית מסופר כי פעם גזר לוקי את שערה הזהוב של סיף ונאלץ להשיג עבורה שיער חדש לאחר שתור איים לשבור את כל עצמותיו. לתור ולסיף נולדו הבן מודי (Modi), הבת ת'רוד (Thrud), והבן שונאר (Shunar). כמו כן היה לתור בן בשם מגני (Magni) מהענקית ירנסאחה (Jarnsaxa) מאהבתו, אם כי יש הטוענים כי מדובר בעצם באותה אלה. בנוסף היה לתור בן חורג, בנה של סיף, אול (Ullr).


== ציודו של תור ==


=== מקבתו של תור ===

 ערך מורחב – מיולנירנשקו של תור נגד אויבי האלים היה מקבת אשר נקרא מיולניר (Mjölnir). סיפור יצירתו מופיע באדה הפרוזאית. האל לוקי גזז את שיערה של אשתו של תור לשם שעשוע. תור איים כי ישבור כל עצם בגופו של לוקי אם לא ימצא לה תחליף. לוקי פנה לגמדים, אומני מלאכה וחישול, ואלה יצרו שלושה חפצים קסומים. השיער הזהוב, החנית הקסומה גונגניר (Gungnir) וספינה קסומה. אז פנה לוקי לצמד גמדים אחר, ברוק (Brokkr) ואחיו סינדרי (Sindri), והתערב עמם על ראשו כי לא יצליחו ליצור חפצים טובים יותר. על אף נסיונותיו של לוקי להפריע לגמדים, על ידי שינוי צורה ליתוש ועקיצות, ייצרו הגמדים חזיר בר עשוי זהב, את טבעת הזהב דראופניר (Draupnir) ואת המקבת מיולניר. השיער הזהוב והמקבת ניתנו לתור, החנית והטבעת לאודין ואילו הספינה וחזיר הבר ניתנו לפרייר. האלים החליטו כי שלישית החפצים השנייה עדיפה ולוקי נאלץ להיחלץ מההתערבות. לפי תיאורו של לוקי למיולניר יש מספר מעלות: למרות הידית הקצרה (לוקי הפריע בתהליך היצור), תור מסוגל להכות בכל עוצמתו במקבת זו בלי שתישבר. אם נזרקה, המקבת תמיד תפגע במטרה ותחזור אליו. בסופו של דבר, האלים קבעו כי זהו הנשק הטוב ביותר לשימוש כנגד הענקים.
קיימות מספר השערות למשמעות השם מיולניר. ההשערה הראשונה מקשרת אותו לפעלים בשפה האיסלנדית הקשורים לתפקידו כנשק, מולבה (mölva) שמשמעותו למחוץ או מאלה (mala) - לטחון. ההשערה השנייה מקשרת בינו לבין ברקים. מולניה (Molniya) ברק ברוסית, מיאלי (Mjalli) לבן באיסלנדית ומלט (mellt) בוולשית.
לצורה של מיולניר הייתה חשיבות רבה. בגלל יכולתו לייצר סופות, סגדו לו לוחמים והגשם אותו הוא הוריד היה מבוקשם של חקלאים. בנוסף, שימש מיולניר כסמל הפוריות בעת חתונות בשל הקשר לגשם ויבולים, בהלוויות ובטקסי קבלת תינוקות לקהילה בשל ההקשר לעוצמה והגנה. הוא נענד כסמל, בדומה לצלב ולמגן דוד. בנוסף לכך, צלב הקרס סימל את מקבת תור.
החפצים הרבים שנמצאו בחפירות ארכאולוגיות מצביעים על הפופולריות לה זכה תור, אולם מעלים את ההשערה כי הסמל לא היה שייך בלעדית לעובדי תור.


=== מרכבתו של תור ===

תור רכב במרכבה אותה משכו עזים, טנגריסניר (Tanngrisnir) וטנגניוסטר (Tanngnjóstr). העזים והמרכבה היו קסומים. המקורות מציינים כי האדמה נחרכה וכי ההרים נסדקו כאשר חלפו מעליהם העזים. תור יכול היה לצלות את העזים למאכל. כאשר הניח את העצמות והעור הנותר ביחד, יכול היה תור להחזיר את העזים לחיים, בעזרת מיולניר. אם העצמות נשברו בזמן הארוחה, העזים שהוחזרו לחיים היו צולעות. בעקבות כך לתור היה עבד (הוא שבר עצם של אחת מהעיזים)


=== ציוד נוסף ===
בנוסף לאלו, תור נשא עמו כפפות וחגורה אשר הכפילו את כוחו ואפשרו לו להשתמש במיולניר. ציוד זה, שהציל את חייו, קיבל תור מהענקית גריד (ראו הקרב עם גיירוד להלן).


== סיפורים משמעותיים ==
תור מופיע בסיפורים רבים במיתולוגיה הנורדית ורבות מהרפתקאותיו באו בגלל מעשיו של האל לוקי.


=== גניבת מיולניר ===
הענק תרים (Thrym), מלך עיר ענקים ביוטונהיים, הצליח לגנוב את מקבתו של תור ודרש בתמורה את ידה של האלה פריה (Freya). בעצתו של האל היימדל, הוחלט להלביש את תור בבגדי כלה ולהסיעו לתרים. תור חשש שהאלים יצחקו עליו, אך לוקי הרגיע אותו. בהגיעם לטירה, נערך לכבודם משתה ותור לבדו אכל שור שלם ותשעה דגי סלמון. תרים השתומם נוכח תאבונה העצום של הכלה, ולוקי הסביר כי היא צמה במשך שמונה ימים משום שכה השתוקקה להגיע. לבסוף, הובא מיולניר והונח על ברכי הכלה כדי לקדשה (כפי שהאנשים שחיו באותה תקופה נהגו לעשות עם סמלו של מיולניר) אז תפס תור את המקבת והרג את כל הענקים.


=== הקרב מול הענק גיירוד ===
האל לוקי נשבה על ידי הענק גיירוד (Geirrod). כדי להציל את חייו נשבע לוקי להביא לענק את תור לא חמוש. מלאכת השכנוע הייתה קלה שכן תור האמיץ היה מוכן תמיד להילחם בענקים. בדרכם לגיירוד עצרו ללון אצל הענקית גריד (Grid). הענקית הזהירה את תור ונתנה לו כפפות קסומות, חגורה קסומה ומוט קסום. מימי הפיורד שנמצא מול ביתו של גיירוד געשו כאשר ניסה תור לעבור והוא ניצל בקושי בזכות המוט הקסום שהיה ברשותו. הגלים שכמעט וטיבעו את תור נגרמו כנראה על ידי בתו של גיירוד שהטילה את מימיה לפיורד. בהגיעו לביתו של גיירוד, התיישב תור על כיסא. מתחת לכיסא התחבאו שתי בנותיו של גיירוד, אלה ניסו להרים את כיסאו של תור ולהטיח את ראשו בתקרה. תור השתמש במוט הקסום, התנגד ושבר את גבן. גיירוד עצמו הופיע וזרק על תור פיסת מתכת מלובנת, תור תפס את המתכת בעזרת הכפפות הקסומות והטיל אותה בחזרה. לאחר שהרג את גיירוד, הרג תור את שאר הענקים בסביבה, כפי שנהג לעשות פעמים רבות.


=== תור ויורמנגנד ===

נחש הים יורמונגנד (Jormungand) הוא אחד מצאצאיו של האל לוקי. תור התעמת עמו מספר פעמים. פעם אחת תור יצא לדוג עם הענק הימיר (Hymir). תור שכנע את הימיר, אשר דג לווייתנים, לנוע רחוק יותר אל תוך הים. שם הטיל תור את הפתיון - ראשו של שור גדול - תפס את יורמנגנד והעלה אותו מעלה. להמשך הסיפור קיימות שתי גרסאות. לפי האדה הפרוזאית הימיר נבהל וחתך את החבל ברגע האחרון, תור הטיל את מקבתו אחרי הנחש ולא פגע. לפי הגרסה השנייה, תור הצליח להרים את הנחש והכה בו, אולם לא ברור אם הצליח להרוג אותו (ראו ציטוט להלן). בשני המקורות, סיפור זה הוא חלק מסיפורים שונה ורחב יריעה יותר.

פגישתו השנייה של תור והנחש התרחשת במהלך שלושת המבחנים. המפגש השלישי התרחש בזמן הראגנארוק. בסיפור אפוקליפטי זה, יצא הנחש מן הים והצטרף לצבא האופל במלחמתו באלים. תור נלחם בו והצליח להרוג אותו. ברם, הוא הצליח לפסוע תשע פסיעות בלבד לפני שארסו של הנחש הרג אותו.


=== שלושת המבחנים ===
תור הגיע לטירתו של הענק אוטגארד-לוקי (Utgard-Loki) שהיה קוסם ומתעתע. הענק קיבל את פניו של תור והציע לו לעבור כמה מבחנים כדי להראות ששמו האגדי אכן מוצדק. המבחן הראשון היה מבחן שתייה. תור קיבל לידיו קרן גדולה. הענק טען כי ניתן לשתות את כל תכולת הקרן בלגימה אחת, יש כאלה המצליחים בשתי לגימות ואילו גם החלשים ביותר מצליחים תוך שלוש. תכולת הקרן לא משתנה כמעט גם לאחר לגימתו השלישית וכולם הסכימו כי תור נכשל במבחן זה. לאחר מכן, הציע הענק לנסות את כוחו של תור ולהרים חתול מהרצפה. כוחו של תור הספיק לו רק כדי להרים בקושי רגל אחת של החתול. לאחר כישלונות אלו, טען תור כי יוכל לנצח כל אחד בהיאבקות. הענק קרא לאלי (Elli), אישה זקנה שהביסה את תור בקלות. למחרת, כאשר תור, מושפל מכשלונו במבחנים, התכוון לעזוב את הטירה מגלה לו הענק כי השתמש בקסמיו כדי לתעתע בו. תכולת הקרן ממנה שתה תור הייתה תכולת הים, החתול אשר ניסה להרים תור היה בעצם נחש הים יורמנגנד ואילו האישה הזקנה עמה נאבק תור היא הזיקנה עצמה, אותה אף אחד לא מסוגל להביס. הסיפור מופיע באדה הפרוזאית והוא חלק מהרפתקה גדולה יותר.


== אלים דומים במיתולוגיות אחרות ==
זאוס, אבי האלים ואל הרעם במיתולוגיה היונית
יופיטר מהמיתולוגיה הרומית
טאראניס, אל הרעם במיתולוגיה הקלטית
אינדרה, אל מהמיתולוגיה ההינדואית
פרקונאס (Perkunas), אל הרעם בפנתאון הבלטי.
פרון (Perun), אל הרעם במיתולוגיה הסלאבית
ריידן, אל הרעם במיתולוגיה היפנית
בעל, אל הרעם והברקים במיתולוגיה הכנענית
אנליל, אל האוויר והסערה במיתולוגיה השומרית


== תור בתרבות המודרנית ==
שמו של היום החמישי בשבוע באנגלית (Thursday), גרמנית (Donnerstag), שוודית, נורווגית ודנית (Torsdag) הוא 'היום של תור'.
היסוד הכימי תוריום קרוי על שמו.
משמעות שם העיר טורסהאבן, עיר הבירה של איי פארו, היא הנמל של תור.
תור, דמות בדיונית המבוססת על האל הנורדי, הפך לדמות ידועה בקומיקס משלו בהוצאת חברת מארוול קומיקס. בנוסף, בשנת 2011 יצא "תור", סרט קולנוע המבוסס על הקומיקס, ושני סרטי המשך, "תור: העולם האפל" ו"תור: ראגנארוק". בנוסף, משתתף כדמות קבועה בסדרת סרטי "הנוקמים".
תור מופיע בספרים "שעת התה הארוכה והאפלה של הנפש" של דאגלס אדמס ב"אלים אמריקאים" של ניל גיימן וב"ועוד משהו..." של אואן קולפר.
תור מופיע במשחקי מחשב כגון Smite, Age Of Mythology ו-God of thunder.
באלבום Sign Of The Hammer של להקת ההבי מטאל מנוור ישנו שיר על תור - Thor the powerhead.
שמות רבים הם ואריאציות של שמו של תור, דוגמאות ניתן לראות כאן
הערפילית NGC2359 נקראת 'הקסדה של תור' בגלל צורתה
האסטרואיד 299 Thora  שהתגלה על ידי יוהאן פאליזה, נקרא על שמו.
תור הוא אחד האלים המוזכרים בשיר "The Origin of Love" מתוך המחזמר "הדוויג והשארית העצבנית".
בסדרת המדע הבדיוני סטארגייט SG-1 מופיע בפרקים רבים חייזר מגזע האסגארד בשם תור המסייע לצוות SG-1
להקת Led Zeppelin מזכירה את שמו של תור בשירה No Quarter


== קישורים חיצוניים ==
תרגום של האדה הפרוזאית לאנגלית
תרגום של האדה הפואטית לאנגלית
מאמר על תור (באנגלית)
מאמר על מיולניר (באנגלית)
מידע על תור (באנגלית), כולל צילומים של קמעות מיולניר
סיפור גניבת מיולניר באדה הפואטית (באנגלית)
מאמר על תור והנחש יורמנגונד (באנגלית)
סיפור מסעו של תור אל אוטגרד, שם נבחן בשלושת המבחנים (באנגלית)
אתר המוקדש לדמות הקומיקס של תור (באנגלית)
דף מידע על הסרט המבוסס על דמותו הקומיקס של תור שיצא ב 2011 (באנגלית)
תור, באתר אנציקלופדיה בריטניקה (באנגלית)


== לקריאה נוספת ==


== הערות שוליים ==