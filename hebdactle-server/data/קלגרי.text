קלגרי (באנגלית: Calgary) היא העיר הגדולה ביותר באלברטה שבקנדה, ומונה 1,096,833 תושבים (מפקד 2011). ראש העיר הוא נאהיד ננשי.


== היסטוריה ==
קלגרי נוסדה ב-1873 על ידי חוטב עצים בשם ג'ון גלן והפכה עם הזמן לתחנת משטרה. ב-1876 נקרא המקום פורט קלגרי על שם חוף ים קלגרי בסקוטלנד. לאחר בניית מסילת הרכבת ב-1882 ותחנה באזור, צמחה קלגרי בהדרגה למרכז כלכלי וחקלאי חשוב. ב-1884 ניתן לקלגרי הסטטוס של עיירה ולראשה נבחר ג'ורג' מורדוך. ב-1894 הוכרזה כעיר.
בשנת 1988 התקיימה אולימפיאדת החורף בקלגרי.
ב-1902 נמצא באלברטה נפט, אך רק לאחר שנמצאו כמויות נכבדות ב-1947, התפתחה העיר במהירות והפכה לעיר מרכזית ולמרכז תעשיית הנפט באזור. עד שנות ה-80 של המאה ה-20, הכלכלה של קלגרי הייתה תלויה כמעט אך ורק במחירי הנפט והגז הטבעי. לאחר ירידת מחירי הנפט בשנות ה-80, החלה להתפתח בעיר כלכלה מגוונת יותר. עם העלייה במחירי הנפט בעשור הראשון של המאה ה-21 נהנתה העיר מהתפתחות כלכלית מרשימה.
העיר גם נודעה ביוזמות לשמירת איכות הסביבה שלה. הדוגמה הבולטת: כל החשמל שמערכת הרכבת הקלה של העיר צורכת, מגיע מאנרגיה מתחדשת בלבד.


== גאוגרפיה ==
קלגרי נמצאת כ-60 קילומטר ממזרח להרי הרוקי הקנדיים, בגובה של כ-1,050 מטר מעל גובה פני הים. שטח השיפוט שלה הוא 721 קילומטר רבוע.
דרך העיר עוברים שני נהרות - נהר הבוו ונהר האלבוו.


== דמוגרפיה ==
5.9% מתושבי קלגרי הם ממוצא סיני והאזור הסיני (צ'יינטאון) בעיר, הוא בין הגדולים בקנדה.
בעיר חיים כ-8,300 יהודים ויש בה שני בתי ספר יהודיים וחמישה בתי כנסת.


== תרבות ==
קלגרי מפורסמת בפסטיבל הקלגרי סטמפיד שהוא אירוע הרודאו הפתוח הגדול בעולם. הפסטיבל נמשך עשרה ימים בכל שנה בחודש יולי וכולל תהלוכות, מופעי תרבות, לונה פארק ומגוון גדול של תחרויות רודאו.


== ספורט ==
קבוצות הספורט הפופולריות בעיר הן קבוצת ההוקי קרח קלגרי פליימס, המשחקת בליגת ה-NHL, וקבוצת הפוטבול הקנדי קלגרי סטמפידרס המשחקת בליגת ה-CFL. קבוצות מקצועניות נוספות בעיר ובפרווריה הן קבוצת הלקרוס קלגרי ראפנקס המשחקת בליגת הלקרוס הלאומית (NLL) וקבוצת הכדורגל קאוואלרי FC המשחקת בליגת העל של קנדה.
לקבוצות הספורט של קלגרי יש יריבות מסורתית עם קבוצות הספורט של עיר הבירה של אלברטה, אדמונטון.
קלגרי אירחה את אולימפיאדת החורף של 1988. אצטדיון הפוטבול של העיר, אצטדיון מקמאהון שהוא ביתה של קלגרי סטמפידרס, שימש כאצטדיון האולימפי באותה אולימפיאדה.


== ערים תאומות ==
קנדה קוויבק סיטי, קוויבק, קנדה (מ־1956)
הודו ג'איפור, ראג'סטאן, הודו (מ־1973)
הרפובליקה העממית של סין דאצ'ינג (אנ'), חיילונגג'יאנג, הרפובליקה העממית של סין (מ־1985)
מקסיקו נאוקלפן (אנ'), מקסיקו, מקסיקו (מ־1985)
דרום קוריאה טג'אן, דרום קוריאה (מ־1996)
ארצות הברית פיניקס, אריזונה, ארצות הברית (מ־1997)
ישראל מזכרת בתיה, ישראל


== קישורים חיצוניים ==

 אתר האינטרנט הרשמי של קלגרי (באנגלית)
קלגרי, באתר אנציקלופדיה בריטניקה (באנגלית)