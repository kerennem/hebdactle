רוברט אדוארד "טד" טרנר השלישי (באנגלית: Robert Edward "Ted" Turner III; נולד ב-19 בנובמבר 1938 בסינסינטי, אוהיו) הוא איש עסקים אמריקאי, והבעלים של מספר חברות תקשורת גדולות. טרנר הקים בין היתר את רשת החדשות CNN, שהייתה הראשונה שהקדישה 24 שעות לשידורי חדשות בלבד. בנוסף, נודע טרנר גם כתורם למטרות שונות, בין היתר תרם מיליארד דולר לארגון האומות המאוחדות באמצעות קרן שהקים. טרנר גם היה בעליו של ארגון ההיאבקות WCW. בעברו, גם היה אלוף עולם בשייט.


== ביוגרפיה ==
טרנר החל להתחרות בשיט יאכטות בגיל 12 והתחרה במבחנים האולימפיים לאולימפיאדת טוקיו (1964). ב-1977 היה רב החובל של היאכטה Courageous בתחרות גביע אמריקה וב-18 בספטמבר 1977 הגן בהצלחה על תואר גביע אמריקה בניצחון 0–4 על אוסטרליה. ב-1993 נבחר להיכל התהילה של גביע אמריקה וב-2011 להיכל התהילה הלאומי לשיט.
טרנר ירש את סוכנות הפרסום של אביו ב-1963 לאחר שהלה התאבד. הוא הרחיב את עסקיו לתחומים אחרים בעולם התקשורת כשרכש תחנת רדיו באטלנטה ב-1970 והחל בבניית אימפריית "Turner Broadcasting System". כעשור לאחר מכן הקים את CNN, שהובילה מהפכה בעולם התקשורת, בעיקר לאחר סיקוריה הבולטים את אסון מעבורת החלל צ'לנג'ר (1986) ואת מלחמת המפרץ הראשונה (1990). קבוצת הבייסבול שרכש, האטלנטה ברייבס הפכה למותג לאומי בארצות הברית, והוא הקים את משחקי הרצון הטוב, מפעל ספורט שפעל במשך כ-15 שנים.
ב-1991 הוכתר כאיש השנה של המגזין טיים, והיה לאיש התקשורת הראשון שזוכה בכך.
בשנת 2000, קיבל תואר דוקטור לשם כבוד מטעם אוניברסיטת חיפה.הונו הוערך בספטמבר 2011 על ידי המגזין פורבס כעומד על 2 מיליארד דולר.בספטמבר 2018 סיפר טרנר בריאיון בטלוויזיה כי הוא סובל מדמנציה עם גופיפי לואי.


== עמדותיו הפוליטיות ==
טרנר ידוע כפרו-פלסטיני, ואף טען (בזמן שכיהן כמנכ"ל CNN) ב-2002 כי גם מדינת ישראל מבצעת טרור. בתגובה, ממשלת אריאל שרון הגיבה שהטענות של טרנר "טיפשיות".ב-2006 בריאיון לתוכנית האירוח של דייוויד לטרמן, טען טרנר בעד ההתחמשות הגרעינית באיראן: "לנו (ארצות הברית) יש 28 אלף. למה להם (לאיראן) אסור 10? ושלא נדבר על ישראל- להם יש כ-100".במעמד אחד כינה טרנר את מבצעי פיגועי 11 בספטמבר "אמיצים". עם זאת, בראיון מאוחר יותר טען ששגה בלשונו.


== קישורים חיצוניים ==

 אתר האינטרנט הרשמי של טד טרנר (באנגלית)
טד טרנר, באתר אנציקלופדיה בריטניקה (באנגלית) טד טרנר, ברשת החברתית פייסבוק
ארז מיכאלי‏, ספיריטס: באוויר עד סוף העולם, באתר וואלה!‏, 20 בנובמבר 2013


== הערות שוליים ==