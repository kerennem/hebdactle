מוֹרְפוֹלוֹגְיָה (מיוונית μορφή 'צורה' ו-λόγος 'תורה'; בעברית תורת הצורות) היא ענף בבלשנות החוקר את מבנה המילים הקיימות בשפה מסוימת ורכיביהן בעלי המשמעות, המכונים "מורפמות" או צורנים. המורפולוגיה חוקרת את דרכי הצטרפות הצורנים למילים, את משמעותם ואת חלוקת המילים למילים הראשוניות ולצורנים הנוספים אליהם. לפי הכללים ליצירת מילים ניתן לדעת איזה צורנים לבחור מהלקסיקון וכיצד לאחד אותם.
המורפולוגיה עוסקת, מצד אחד, במאפיינים פורמליים של הצורנים, כגון סדר ההצטרפות שלהם, ומצד אחר, במשמעות הקטגוריות הדקדוקיות שהצורנים מביעים.


== מורפמה ==
 ערך מורחב – מורפמהמורפמה היא היחידה הלשונית הקטנה ביותר הנושאת משמעות, נקראת גם צורן. מורפמה יכולה להוות מילה בפני עצמה, להצטרף למילה אחרת (תוך השפעה על המשמעות שלה), או להרכיב מילה על ידי צירוף של מורפמות נוספות.


== מיון השפות לפי מבנה מורפולוגי ==
שפות מתחלקות לקבוצות על פי המבנה המורפולוגי שלהן:

שפות סינתטיות, שבהן מרבית המשמעויות הדקדוקיות מובעות בעזרת נטיית המילים. לדוגמה שפות שמיות כמו עברית, ערבית, ארמית, ואמהרית, בהן יש שורש עם בניין או משקל, ושפות הודיות בהן יש הדבקת סופיות המטות את משמעות המילה.
שפות אנליטיות, שבהן מרבית המשמעויות הדקדוקיות מובעות בעזרת סדר המילים. לדוגמה שפות סיניות כמו מנדרינית.
שפות פוליסינתטיות, שבהן משפטים או חלקים גדולים שלהם מורכבים מצורנים רבים, שורשיים ואחרים, המתאגדים לרצף אחד במילה אחת. לדוגמה שפות גרמניות כמו גרמנית, הולנדית, ויידיש.השפות הסינתטיות נחלקות לאגלוטינטיביות - לשון מידְבַּק, או "שפה צירופית" (גלוטינציה היא הצטרפות חלקיקים לגוש) ופלקטיביות (שפת מימזג). בשפות צירופיות, כמו הודית, טורקית וגיאורגית - כל צורן מבטא רק קטגוריה דקדוקית אחת, והן "מודבקות" למלה כמוספיות משורשרות זו לזו, ואילו בשפות מימזג צורן אחד עשוי לבטא כמה קטגוריות דקדוקיות, והמורפמה מתקבלת על ידי שינוי תנועות והוספת מוספיות לפי תבנית אחידה, כמו המשקל (בשמות עצם) והבניין (בפעלים) בשפה העברית.


== מורפולוגיה בשפה העברית ==
השפה העברית, כמו רוב השפות השמיות, היא שפה בעלת מורפולוגיה עשירה מפני שמועבר בה מידע רב באמצעות צורנים. דוגמאות לצורנים בעברית: מילות ומיליות יחס (בתוך/באמצעות=ב-, כמו=כ-, מן=מ-, אל=ל-), כינויי השיעבוד (כאשר=כש-, אשר=ש-), נטיות הפועל לציון גוף, מין, מספר, זמן ומושא (פגשתיו=פגשתי אותו), הטיות השם לציון מין, מספר ושייכות (מחברותינו=מחברות שלנו), ועוד. שורשים, בניינים ומשקלים הם סוגים מיוחדים של מורפמות.


== מנועי חיפוש מורפולוגיים ==
בדרך כלל החיפוש באינטרנט מתבצע בצורה לא מורפולוגית ונדרשים פיתוחי תוכנה ייחודיים כמו זה של מילון מורפיקס על מנת לאפשר חיפוש מורפולוגי חכם בעברית. לדוגמה, במנועי חיפוש רגילים, בחיפוש אחרי המילה שֶׁבּוֹ, במשמעות אשר בתוכו, ולא במשמעויות שְׁבוּ=ציווי לשבת, שַׁבוּ=תפסו שבויים, או שָׁבוּ=חזרו, מנוע החיפוש, המקבל מילים לא מנוקדות וללא הקשרם או משמעותם, ימצא ציטוטים של כל המשמעויות הללו שאיננו מחפשים, ולא ימצא ביטויים כמו "אשר בו".


== לקריאה נוספת ==
אורה שורצולד, פרקים במורפולוגיה עברית (סדרה), האוניברסיטה הפתוחה


== קישורים חיצוניים ==
מאמרים עם מילות המפתח מורפולוגיה עברית, הספרייה הווירטואלית של מט"ח
מנתח מורפולוגי מקוונן לעברית
מורפיקס - מנוע חיפוש מורפולוגי בעברית ואנגלית
מורפולוגיה, באתר אנציקלופדיה בריטניקה (באנגלית)