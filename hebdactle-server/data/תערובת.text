תערובת היא מערכת של שניים או יותר חומרים שונים: יסודות, תרכובות או שניהם יחד, המקיימים ביניהם אך ורק קשרים בין-מולקולריים (להבדיל מבין אטומיים) ובכך שומרים על תכונותיהם הכימיות והפיזיקליות. דוגמה לתערובת היא מים ושמן שעורבבו יחדיו.
תרכובת גם היא מורכבת מחומרים שונים, אך הללו קשורים ביניהם בקשרים תוך-מולקולריים, דבר המקנה לתרכובת תכונות עצמאיות משלה, אשר בדרך כלל שונות מאוד מהתכונות של החומרים המרכיבים אותה.
ישנם שני סוגים של תערובות: תערובת הומוגנית (אחידה) ותערובת הטרוגנית (לא אחידה). תערובת הומוגנית היא תערובת שבה אי אפשר להבחין בין מרכיבי התערובת, גם מבעד למיקרוסקופ אופטי; תערובת הומוגנית נקראת גם בשם תמיסה, לדוגמה: סגסוגת. בתערובת הטרוגנית ניתן להבדיל בין מרכיבי התערובת; לדוגמה: בוץ, בו ניתן להבחין בגרגירי החול ומים. קיימות גם תערובות הומוגנית שלא ניתן להבחין בין מרכיבי התערובות מחמת קוטנם, אולם ניתן להבחין בהם באמצעים אופטיים. תערובות אלו מכונות תערובות קולואידיות.
לתערובות יש שמות שונים לפי מצבי הצבירה של החומרים בהן. תחליב הוא תערובת דמוית חלב, של נוזל שומני בנוזל המתערבב במים בקלות. סוג זה של תערובת נוטה להיפרד בקלות. החלב התעשייתי, להבדיל מחלב ישירות מן הפרה, עובר תהליך המגון אשר מיועד לאחד את מרכיבי החלב לידי תערובת אחידה. לאחר הקפאה עשוי החלב להיפרד למרכיביו.
תרחיף הוא תערובת של אבקה בנוזל. תרופות ילדים רבות (סירופים) משווקות באופן זה. גם סוג זה של תערובת נוטה להיפרד, ודרוש ניעור לפני השימוש בתרופה.
הסגסוגת היא תערובת מתכות, אשר אינה נוטה להיפרד בנקל. אטומי כל מתכת מסודרים עדיין בגרעינים שלמים בתוך הסגסוגת. גרעיני המתכת מהווים גבישים זעירים, שבתוכם דומה מבנה המתכת למבנה הרגיל שלה, כאשר היא טהורה. אך הגרעינים משולבים אלה באלה במבנה חזק ויציב.


== הפרדה ==
בתחומים רבים יש צורך להפריד תערובת למרכיביה, למטרות מגוונות כמו טיהור מים, הפקת מתכות, הפרדת תוצרי נפט, ניתוח וזיהוי דוגמה כימית, ועוד.
שיטות הפרדה מנצלות הבדלים בתכונות החומרים בתערובת. להלך מספר דוגמאות:

סינון מנצל הפרדי גודל בין חלקיקים, כמו חלקיקי מוצק במים.
המסה מנצלת הבדלי מסיסות בין חומרים שונים - לדוגמה, מלח בישול (נתרן כלורי) מתמוסס בקלות במים, אך מלחים רבים אחרים לא.
זיקוק מנצל הבדלים בטמפרטורת הרתיחה של החומרים בתערובת.


== ראו גם ==
קולואיד
תערובת רצמית
תמיסה
תרכובת


== קישורים חיצוניים ==