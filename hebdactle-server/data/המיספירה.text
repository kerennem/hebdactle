בגאוגרפיה, המיספירה (ביוונית עתיקה ἡμισφαίριον, הֶמִיסְפָאִירִיוֹן, מילולית "מחצית מעטפת כדור") היא מחצית כלשהי של כדור הארץ. ניתן לחלק את כדור הארץ לשתי המיספירות בכל דרך, אך החלוקות המקובלות הן ארבע:


== חצי הכדור הצפוני ==

 ערך מורחב – חצי הכדור הצפוניחצי הכדור הצפוני הוא מחצית פניו של כוכב לכת הנמצא מצפון לקו המשווה שלו. משלים אותו חצי הכדור הדרומי.
בכדור הארץ, חצי הכדור הצפוני כולל את מרבית היבשה ומרבית האוכלוסייה שעל פני הכדור. שתי יבשות, אירופה ואמריקה הצפונית, נמצאות בשלמותן בחצי הכדור הצפוני, וכך גם יבשת אסיה ללא האיים המשתייכים אליה. מרבית שטחה של אפריקה וחלק קטן משטחה של אמריקה הדרומית נמצאים אף הם בחצי הכדור הצפוני. בחצי הכדור הצפוני, יחס השטח בין האוקיינוסים והיבשה עומד על 50%-50%.
החורף מתקיים בחודשים דצמבר עד פברואר, והקיץ בחודשים יוני עד אוגוסט.


== חצי הכדור הדרומי ==

 ערך מורחב – חצי הכדור הדרומיחצי הכדור הדרומי הוא מחצית פניו של כוכב לכת הנמצא מדרום לקו המשווה שלו. משלים אותו חצי הכדור הצפוני.
בכדור הארץ, חצי הכדור הדרומי כולל את מרבית המים שעל פני הכדור, משום שרוב שטחם של האוקיינוסים נמצא בו, ורק חלק קטן מהאוכלוסייה. שתי יבשות, אוסטרליה ואנטארקטיקה, נמצאות בשלמותן בחצי הכדור הדרומי, וכך גם מרבית שטחה של אמריקה הדרומית, מקצת שטחה של יבשת אפריקה וחלק מאיי דרום-מזרח אסיה.
בחצי הכדור הדרומי, יחס השטח בין האוקיינוסים ליבשה הוא 10%-90% לטובת האוקיינוסים.
בחצי הכדור הדרומי חיים כ־800 מיליון בני אדם, שהם מעט יותר מעשירית מכלל תושבי כדור הארץ. כמחציתם בברזיל ובאינדונזיה.
החורף מתקיים בחודשים יוני עד אוגוסט, והקיץ בחודשים דצמבר עד פברואר.


== חצי הכדור המערבי ==

 ערך מורחב – חצי הכדור המערביחצי הכדור המערבי הוא מחצית כדור הארץ הנמצאת ממערב לקו גריניץ', שהוא קו האורך 0° העובר ברובע גריניץ' שבלונדון, ועד לקו האורך 180°, שהוא קו התאריך הבינלאומי. את חצי הכדור המערבי משלים חצי הכדור המזרחי. באופן פחות פורמלי, אך מקובל יותר, חצי הכדור המערבי הוא כינוי לחלקו של כדור הארץ הכולל את יבשת אמריקה וסביבתה ("העולם החדש"), כפי שנעשה, למשל, בשמו של מכון חצי הכדור המערבי לשיתוף פעולה ביטחוני. במשמעות זו מוּצאים מהביטוי האזורים שבשוליו: חלקים של אירופה ואפריקה שנמצאים בשוליים המזרחיים, חלקים של אסיה שנמצאים בשוליים המערביים ואנטארקטיקה הנמצאת בשוליו הדרומיים.להבדיל מחצי הכדור הצפוני וחצי הכדור הדרומי, המופרדים זה מזה על ידי עצם גאוגרפי מהותי, קו המשווה, קו האורך 0°, המפריד בין חצי הכדור המערבי לחצי הכדור המזרחי, הוא קו שרירותי שנקבע כך שאירופה במרכז.


== חצי הכדור המזרחי ==

 ערך מורחב – חצי הכדור המזרחיחצי הכדור המזרחי הוא מחצית כדור הארץ הנמצאת מזרחית לקו גריניץ' שהוא קו האורך 0° העובר ברובע גריניץ' שבלונדון, ומערבית לקו האורך 180°, שהוא קו התאריך הבינלאומי. חצי הכדור המזרחי כולל את היבשות: אירופה, אסיה, אפריקה, ואוקיאניה. חלק זה של כדור הארץ מכונה גם העולם הישן.


== המיספרות נוספות ==

ההמיספירה היבשתית מרכזה בקואורדינטות 47°13′N 1°32′W (ליד נאנט בצרפת)
ההמיספירה הימית מרכזה בקואורדינטות 47°13′S 178°28′E ליד ניו זילנד.לפי חלוקה זו שש שביעיות מסך שטח היבשה על פני כדור הארץ נמצאים בהמיספירה היבשתית לעומת שביעית בלבד בהמיספירה הימית. אף על פי שההמיספירה היבשתית כוללת את מירב השטח היבשתי האפשרי במחצית נתונה של כדור הארץ, עדיין תופסת היבשה רק 49.5% מסך שטחה של המיספירה זו.

המיספירת היום מול המיספירת הלילה – חלוקה לא קבועה בהתאם לשטח כדור הארץ המואר על ידי השמש בכל פרק זמן נתון.
עקרון החלוקה להמיספירות מיושם גם על כיפת השמים, וניתן לישמו על כל גוף שמימי (לדוגמה חציו המואר של הירח).
אצל אדמו"רי חב"ד האחרונים, רבי יוסף יצחק שניאורסון ורבי מנחם מענדל שניאורסון, מקובל לחלק את כדור הארץ ל2 המיספרות בעלות משמעות רוחנית, ולהתייחס ל"חצי כדור העליון", ול"חצי כדור התחתון", כאשר החצאים מוגדרים על ידי נקודה עליונה שהיא מרכז חצי כדור העליון, והיא נמצאת בהר סיני - 28°32′N 33°58′E, . הם מסבירים זאת בכך, שכיוון ששם ניתנה התורה, הרי הקדושה שהתגלתה שם, מגדירה נקודה עליונה (מבחינת קדושה ורוחניות) בכדור הארץ. ממילא יבשת אמריקה (בה התגוררו שניהם) היא ב"חצי כדור התחתון".


== ראו גם ==
עונות השנה
חוג הסרטן
החוג הארקטי
הקוטב הצפוני


== קישורים חיצוניים ==


== הערות שוליים ==