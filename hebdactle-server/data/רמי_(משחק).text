רמי (באנגלית: Rummy) הוא משחק קלפים שמטרתו השלמת סדרות קלפים קבועות מראש. בישראל נפוצה במיוחד גרסה של המשחק בשם "רמיקוב".


== מטרת המשחק ==
מטרת המשחק היא כאמור בניית סדרות המכילות שלושה קלפים לפחות כל אחת.


== מהלך המשחק ==
מתוך חבילה אחת שלמה ומעורבבת או שתיים מקבל כל אחד מן השחקנים 14 קלפים. מושכים קלף נוסף מהקופה ושמים אותו בצד, קלף זה הוא הקלף הפותח של המשחק ומהווה הקלף הראשון של ערימת הקלפים, אליה השחקנים יזרקו את הקלפים שלהם בהמשך המשחק.
יתר הקלפים משמשים כקופה, כשפניהם כלפי מטה. את הקלף העליון בקופה הופכים.
השחקנים אינם מגלים את תוכן קלפיהם אחד לשני. כל שחקן מסדר את קלפיו בידו.
לעניין זה, סדרות חוקיות נחשבות לסדרות שעונות לאחד משני התנאים הבאים:

סדרה עולה של קלפים בעלי אותה הצורה (לצבע אין חשיבות). לדוגמה: A234♦ וכדומה. חשוב לציין, כי האס (A) יכול להופיע בצורת המספר 1 ואו 14, ועוד צריך לציין כי רק באחת מקצותיה של סדרה מסוימת אפשר לשים את האס ולא באמצע שלה. כך לדוגמה, הסדרה QKA2♦ היא לא חוקית.
סדרת קלפים בעלי אותו מספר אך בעלי צורות שונות.השחקן הראשון הוא זה שהוגרל מראש. עליו להחליט, אם למשוך קלף מהקופה או למשוך את הקלף הראשון מתוך הערימה של הקלפים שנזרקו. לאחר מכן על השחקן לזרוק קלף לשחקן שבא אחריו.
רצוי שזהו יהיה קלף אשר הוא איננו זקוק לו. על השחקן הבא בתורו להחליט אם לקחת את הקלף שהשחקן הראשון זרק או לקחת קלף מקופת הקלפים.
בכל מקרה, גם עליו לזרוק קלף לשחקן הבא. למעשה בכל תור כל אחד מהשחקנים צריך לקחת קלף אחד ולזרוק קלף אחד.
המנצח במשחק הוא זה שיצר מכל הקלפים שבידו סדרות תקניות. בחזקתו צריכים להיות 14 קלפים, לאחר זריקת הקלף כמתואר למעלה.
למשחק מספר גרסאות נוספות השומרות על מבנה החוקי הבסיסי. למשל, גרסה נוספת מתירה שימוש בג'וקרים, כאשר הג'וקר יחשב ככל קלף אשר השחקן המחזיק בו, זקוק לו להשלמת סדרה. כך, הקלפים 2,4,5,2,3,J יוכלו להחשב לסדרה 2,3,4,5 או לסדרה 2,2,2 (ו-3,4,5).
גרסת הרמי הפופולרית ביותר היא גרסת הרמי 51, בגרסה זו על השחקנים להרכיב סדרות על מנת לנצח במשחק.
למספר 51 יש משמעות רבה כיוון שמספר זה מהווה ניקוד הקלפים שעל השחקנים לצבור על ידי סכימת הסדרות שלהם על מנת לבצע ירידה.
לדוגמה : שחקן שהצליח להרכיב את הסדרות J,J,J ו- 7,8,9 יוכל לבצע ירידה כיוון שקלפי התמונה שקולים ל-10 נקודות ו 7+8+9 = 24, משמע ניקוד הסדרות בדוגמה הנ"ל הוא 54 נקודות.
את משחק הרמי 51 משחקים באמצעות שתי חפיסות קלפים וניתן לשחק אותו עד ארבעה שחקנים, מה שהופך אותו למשחק הרבה יותר מעניין ומאתגר.


== טיפים לשחקני רמי ==
- משיכת קלף מתוך ערימת הקלפים שנזרקו - פעולה שמומלץ לבצע רק כאשר קלף זה משלים לנו סדרה, בכל מקרה אחר עדיף לקחת קלף מתוך הקופה,כיוון שבעת לקיחת קלף מערימת הקלפים, אנו נותנים ליריבים שלנו מושג כלשהו לגבי הקלפים אותם אנחנו צריכים ועל הסדרות אותן אנחנו מנסים להרכיב.

- זריקת קלפים על מנת להטעות את היריב - לדוגמה נניח שיש לנו 7♣ ו-9♣ ביד אך חסר לנו את ה-8 ויש לנו 8♥ שאינו עוזר לנו כלל. דרך מצוינת להטעות את היריב, היא לזרוק את ה-8♥.פעולה זו נקראת זריקת פיתיון ועשויה לבלבל את היריב ולגרום לו לחשוב שאנחנו לא צריכים 8 כלל ועל ידי כך לגרום לו לזרוק לנו את ה-8♣ לו אנו מחכים.
- זכרו מה נזרק ומה נלקח מהשולחן - שחקנים בעלי יכולת זיכרון גבוהה יגלו שיש להם יתרון גדול על פני שחקנים אחרים. במשחק הרמי יש חשיבות רבה ליכולת הזיכרון של השחקנים.על השחקן לזכור אילו קלפים יריבו לקח מהערימה של הקלפים שנזרקו ואילו קלפים הוא זרק, כך יהיה באפשרות השחקן לנתח את סיכוייו להשלים סדרות ביד שלו ולמנוע מהיריב להשלים את הסדרות שלו. חוסר ריכוז יכול להביא לכך ששחקן ינסה להרכיב סדרה וימתין לקלף שכבר נזרק ויצא מהמשחק, דבר שימנע ממנו ניצחון וקרוב לוודאי יביא אותו להפסד.


== סוגי רמי ==
רמי - משחק בו השחקנים מקבלים 14 קלפים ומרכיבים סדרות תוך כדי משחק המבוסס על תבנית של משיכה וזריקת קלפים.
רמי 40 - דומה למשחק רמי רגיל אך על מנת להוריד לשולחן סדרות בפעם הראשונה, חובה כי הערך הכולל של סדרות אלה יהיה 40 נקודות ומעלה. הצמדות של קלפים לסדרות המונחות על השולחן אינן נספרות באילוץ זה.
רמי 51 - דומה למשחק רמי 40 אך עם אילוץ של 51 נקודות על מנת לבצע ירידה.
רמי ירידה - משחק רמי המורכב מכמה משחקונים, בו יש חשיבות רבה לערכי הקלפים. ניתן לנצח על ידי ירידה לא מלאה, כאשר נשארים עם מס' קלפים מועט ביד שערכם נמוך או שווה לניקוד שהוכרז בתחילת המשחק.
רמי קוב - משחק רמי מורכב מקוביות קלף ולא מקלפים רגילים, המחולק לשני סוגים.


== ראו גם ==
רמיקוב
רמי פתוח


== קישורים חיצוניים ==
רמי, באתר אנציקלופדיה בריטניקה (באנגלית)