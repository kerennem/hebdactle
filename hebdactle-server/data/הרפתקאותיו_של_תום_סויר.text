הרפתקאותיו של תּוֹם סוֹיֶר (באנגלית: The Adventures of Tom Sawyer) הוא רומן אמריקני, מאת מארק טוויין, שפורסם בשנת 1876.


== עלילת הספר ==
עלילת הספר מתרחשת בשנות השלושים או הארבעים למאה ה-19, בעיירה קטנה בדרום ארצות הברית בתקופה שטרם ביטול העבדות. תום הוא נער יתום אשר אומץ על ידי דודתו פולי ויחד עם שני ידידיו הטובים האקלברי פין וג'ו הרפר הוא עובר הרפתקאות רבות, בחלקן הגדול מול אויבו "אינדיין ג'ו" (ג'ו האינדיאני). תום מאוהב בנערה ששמה בקי תאצ'ר. הסיפור המרכזי הוא כאשר השלושה מפליגים בסירה לאי שומם וכולם חושבים שהם טבעו. תום מבקר בחשאי בבית דודתו ושומע שבקרוב יערך הספד לזכרם, השלושה שבים ונכנסים באמצע ההספד להפתעת כולם. אהובתו, בקי תאצ'ר (בה בחר על פניה של אמי לורנס היפה), בתו של השופט, רבה איתו, ומתפייסת איתו לאחר שהוא חוזר מהאי ואף יותר מאוחר יוצאת איתו להרפתקה במערה ממנה הם בקושי חוזרים. תום הוא נער שובב, תחמן ומוכשר. הוא מצליח פעמים רבות להתחמק מבית הספר, ממטלות ומעונשים באמצעות תעלולים, מזימות שונות וקסמו האישי. לעיתים רבות הוא מתנהג באופן בלתי צפוי וילדותי. הוא חכם מאוד ובעל חוש הומור. הוא עושה מעשי קונדס ומחפש הרפתקאות. פעמים רבות תום מעמיד פני שודד ים מפחיד או כל דבר אחר שעולה על דעתו. יחד עם חברו האקלברי פין, הוא מבלה את זמנו בבריחה מבית הספר, בדיג, בטיפוס על עצים ובחיפוש הרפתקאות אחרות.


== הצלחה ==
המכירות של הרומן היו בינוניות תחילה, והוא נמכר בפחות משליש ממספר העותקים של ספרו של טוויין "The Innocents Abroad" (לעברית תורגם רק החלק בספר המתייחס למסעות בארץ ישראל והוא נקרא "מסע תענוגות לארץ הקודש"). עם זאת, הרומן נעשה עם הזמן לרב-מכר ואף ליצירתו הידועה ביותר של טוויין, ועוד טרם מותו של זה קנה לו מעמד של קלאסיקה אמריקנית.
דמותו של תום סויר מופיעה גם בספרים הבאים של טוויין:

הרפתקאותיו של האקלברי פין (1884)
הרפתקאות תום סויר מעבר לים (1894)
תום סויר בלש (1896)הספר "הרפתקאותיו של האקלברי פין", בו דמותו של תום סוייר משנית בלבד, נחשב ליצירת מופת ולאחד הרומנים החשובים בספרות האמריקנית. הספר עובד לסדרות טלוויזיה, מחזות וסרטים רבים. ב-2003 יצא בישראל המחזמר לילדים "טום סוייר והאקלברי פין" בו שיחקו תום אבני בתפקיד טום סוייר, חני נחמיאס בתפקיד הדודה פולי ואגם רודברג בתפקיד בקי תאצ'ר.


== הפצה ומכירות ==
המהדורה הראשונה של הספר יצאה באנגליה, ושישה חודשים לאחר מכן הופצה בארצות הברית. בשיטה זו, של פרסום יצירותיו באנגליה תחילה, נהג בדרך כלל טוויין, על מנת להחזיק בזכויות היוצרים על יצירותיו בחבר העמים הבריטי. במקרה של תום סוייר, הפרש הזמנים בין פרסום הספר באנגליה לבין פרסומו בארצות הברית היה ארוך משצפה. הדבר גרם לפרסום נרחב של עותקים פיראטיים, אשר טוויין סבר כי גרמו לפגיעה קשה בהכנסותיו מן הרומן.
כשהופץ לראשונה בארצות הברית, נמכר הספר למנויים בלבד. רק במהדורות מאוחרות יותר הוא הפך זמין לקהל הרחב.


== תרגומים לעברית ==
הספר תורגם פעמים רבות לעברית, לרוב בגרסאות מקוצרות או חסרות. 

אוריאל אופק, הוצאת מזרחי, 1969
אהרן אמיר, הוצאת מעריב, 1987
שרון פרמינגר, הוצאת ידיעות אחרונות, 2008. זכתה בעיטור אנדרסן על תרגום זה
יניב פרקש, תרגום מוער, הוצאת אריה ניר, 2009
לי עברון, סדרת הרפתקה, הוצאת מודן ואוקיינוס, 2018


== קישורים חיצוניים ==
מארק טוויין, ‏הרפתקאותיו של תום סויר, בפרויקט גוטנברג (באנגלית)
מיכאל דק, ימי התום, באתר הארץ, 20 ביוני 2008
רוני אלדד, ‏טום סויר: אל תוך עולמם של הגיבורים, בעיתון מקור ראשון, 17 בינואר 2019
הרפתקאותיו של תום סויר, באתר OCLC (באנגלית)
עופרה רודנר, תרגום חדש ל"טום סויר": התקינות הפוליטית מתחלפת אך הספרות נשארת, באתר הארץ, 27 בפברואר 2019


== הערות שוליים ==