ניו סאות' ויילס (באנגלית: New South Wales; בתרגום: ויילס הדרומית החדשה) היא אחת ממדינות אוסטרליה, והיא הוותיקה והמאוכלסת ביותר מבין המדינות.
ניו סאות' ויילס ממוקמת צפונית לוויקטוריה ודרומית לקווינסלנד, בדרום מזרחה של אוסטרליה.
המושבה נוסדה בשנת 1788 וכללה את רוב שטחי יבשת אוסטרליה. במהלך המאה ה-19 הופרדו ממנה שטחים על מנת ליצור את המושבות הבריטיות: טסמניה (בשנת 1825), אוסטרליה הדרומית (1834), ויקטוריה (בשנת 1851), וקווינסלנד (בשנת 1859).


== היסטוריה ==
התושבים המקוריים של ניו סאות' ויילס היו שבטים אבוריג'ינים אשר הגיעו לאזור לפני כ-40,000 עד 60,000 שנה. לפני ההתיישבות האירופית היו כ-250,000 אבוריג'ינים באזור. האזור נחשף לראשונה למערב על ידי ג'יימס קוק בשנת 1770. הוא קרה למקום "ניו ויילס" על שם הארץ ויילס. בהמשך השם עודכן ל"ניו סאות' ויילס".
בשנים 1788–1792 הוקם היישוב המערבי הראשון. האזור פותח מאוד בתחילת המאה ה-19. בשנת 1839 צ'ארלס דרווין ביקר באזור. באמצע המאה שטחי אוסטרליה חולקו לטריטוריות שונות. הקולוניה הנוכחית של ניו סאות' ויילס הוקמה בשנת 1855. כ-15 שנה קודם לכן, בשנת 1840, הופרדה ניו זילנד מהטריטוריה על ידי ויליאם הובסון כתוצאה מהסכם ואיטנגי.
לקראת סוף המאה החלה להיווצר התנועה לאיחוד אוסטרליה, דבר שגרם למחלוקות רבות בתוך המדינה לגבי היותה מדינת סחר חופשי, ולגבי גבולותיה עם המדינה השכנה ויקטוריה.
בשנים שלאחר מלחמת העולם הראשונה הכלכלה המקומית שגשגה, בעיקר לטובתם של החקלאים. בשנת 1919 הוקמה במדינה המפלגה הלאומית של אוסטרליה על ידי המקומי ארל פייג'. המשבר הכלכלי העולמי שאירע בשנת 1929 גרם לסכסוכים פוליטיים ומעמדיים בניו סאות' ויילס. האבטלה ההמונית ועליית המחירים גרמו למשברים רבים בחקלאות הכפרית ובסחר בערים. משברים אלו גרמו לעלייתה של ממשלת לייבור מקומית בנובמבר 1930. כשנה וחצי לאחר מכן הוקמה ממשלה שמרנית.
בעשורים שלאחר מכן שלטה שוב מפלגת הלייבור, שלקראת סוף שלטונה (1965) בנתה את בית האופרה של סידני, בנייה שהובילה למשבר פוליטי ולנפילת הממשלה והחלפתה על ידי המפלגה הליברלית. מפלגה זו שלטה במדינה כ-11 שנה. בשנים 1976–1988 הלייבור שלטו שוב בניו סאות' ויילס.


== גאוגרפיה ==
מדינת ניו סאות' ויילס גובלת בצפונה במדינת קווינסלנד, בדרומה במדינת ויקטוריה ובמערבה במדינות אוסטרליה הדרומית. המדינה שוכנת לחוף הים הטסמני. בתוך שטחה של מדינת ניו סאות' ויילס נמצאות הטריטוריות הפדרליות:

טריטוריית הבירה האוסטרלית,
טריטוריית מפרץ ג'רוויס.הערים העיקריות במדינה (מצפון לדרום):

ניוקאסל
סידני
וולונגונגשלוש ערים אלה שוכנות לאורך חוף הים.
ערים נוספות במדינה הן אולבורי, בקורן היל, דובו, טאמוורת', ארמידייל, ליסמור נווארה וקופס הרבור.
ב-28 בדצמבר 1989 התחוללה רעידת אדמה בעוצמה 5.6 בסולם ריכטר, באזור ניוקאסל. אף על פי שרעידות אדמה באוסטרליה שכיחות למדי - זו הייתה הרעידה הראשונה שנרשמו בה אבדות בנפש, נהרגו 13 איש ונפצעו כ-160.


=== אזורים גאוגרפיים ===
את מדינת ניו סאות' ויילס ניתן לחלק לארבעה אזורים גאוגרפיים:

רצועת חוף צרה ובה אקלים קריר בדרום, וסוב טרופי בצפונה.
רצועה הררית של ההרים המחלקים הגדולים (Great Dividing Range) והרמה המקיפה אותם. גובה פסגות הרים אלו נע בטווח של 1000 מטרים, והגבוה בהרים הוא הר קוסקיוסזקו שגובהו 2,229 מטרים.
מישורים חקלאיים המהווים את מרבית שטחה של המדינה. באזורים אלה מתגוררים פחות תושבים מאזורי החוף.
מישורים מדבריים יבשים בצפון מערב המדינה. באזורים אלו כמעט ואין תושבים.


== ממשל ==
חוקת מדינת ניו סאות' ויילס משנת 1856 קובעת את צורת השלטון במדינה (החוקה תוקנה מספר פעמים מאז כתיבתה, אך צורת השלטון לא שונתה).
מאז שנת 1901 מהווה ניו סאות' ויילס אחת ממדינות קהיליית אוסטרליה, ויחסיה של המדינה לקהילייה קבועים בחוקת אוסטרליה.
בית המחוקקים של ניו סאות' ויילס מורכב משני בתים:

האספה המחוקקת של ניו סאות' ויילס – בית תחתון.
המועצה המחוקקת של ניו סאות' ויילס – בית עליון.בראש המדינה עומדת כיום ראש השרים גלדיס ברג'יקיאן (Gladys Berejiklian), והמושלת המייצגת את המלכה היא מרגרט ביזלי.


== כלכלה ==
התוצר הגולמי של ניו סאות' ויילס הוא 265,966,000,000 דולרים אוסטרליים, שהם תוצר לנפש של 39,950 דולרים אוסטרליים, שיעור ייצור הנמוך במעט משיעור הייצור של הגדולות שבמדינות האיחוד האירופי.


== דמוגרפיה ==
62.9% מאוכלוסיית המדינה מתגוררת במטרופולין של סידני. מטרופולין מרכזית נוספת ושנייה בגודלה היא ניוקאסל.


== השכלה ==
בעיר סידני ממוקמות שבע אוניברסיטאות ציבוריות:

אוניברסיטת הטכנולוגיה סידני
האוניברסיטה הקתולית האוסטרלית
אוניברסיטת מערב סידני
אוניברסיטת מקווארי
אוניברסיטת נוטרדאם אוסטרליה
אוניברסיטת ניו סאות' ויילס
אוניברסיטת סידניאוניברסיטאות ציבוריות וקמפוסים בערים אחרות במדינה:

אוניברסיטת וולונגונג
אוניברסיטת ניו אינגלנד (אוסטרליה)
אוניברסיטת ניוקאסל (אוסטרליה)
אוניברסיטת צ'ארלס סטורט
אוניברסיטת קרוס דרום


== קישורים חיצוניים ==

  אתר האינטרנט הרשמי של ניו סאות' ויילס
חוקי מדינת ניו סאות' ויילס.
פרלמנט ניו סאות' ויילס
ניו סאות' ויילס בעברית
ניו סאות' ויילס, באתר אנציקלופדיה בריטניקה (באנגלית)