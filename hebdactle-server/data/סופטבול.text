סופטבול (באנגלית: Softball; מילולית "כדור רך") הוא משחק כדור הפופולרי בעיקר בארצות הברית, שם הוא נתפס כמשחק חובבים וכספורט הנשים המקביל לבייסבול. המשחק פותח על בסיס המשחק בייסבול וחוקי שני המשחקים דומים. לעיתים מתייחסים לבייסבול כ-hardball (מילולית "כדור קשה") כדי להבדיל בין המשחקים. ההבדל העיקרי בין סופטבול לבייסבול הוא הכדור בו משתמשים וחוקי ההגשה המאפשרים להגיש את הכדור בסופטבול רק בזריקה מלמטה.
המשחק הומצא על ידי ג'ורג' הנקוק בשיקגו, אילינוי, ב-1887. משחק הסופטבול הראשון שוחק בעזרת כפפת אגרוף מגולגלת ככדור, ומקל מטאטא כאַלה.
שתי קבוצות, בנות תשע שחקניות כל אחת, מתמודדות אחת נגד השנייה. המטרה של הקבוצה המתקיפה היא להכות בכדור באמצעות המחבט, ועל ידי הגעה רצופה לשלוש התחנות לחזור לבסיס הבית ולזכות בהקפה אחת. קבוצת ההגנה, מצד שני, צריכה לפסול את הרצה מהקבוצה המתקיפה בעזרת תפיסת הכדור באוויר, זריקת הכדור לבסיס אליו רצה או בעזרת נגיעה של הכדור ברצה ובכך למנוע ממנה להשיג נקודות.
ענף הסופטבול הוא אחד משלושה ענפים בו משתתפים רק נשים (השניים האחרים הם שחייה צורנית והתעמלות אומנותית). הוא הוכר רשמית כספורט אולימפי במשחקים באולימפיאדת אטלנטה ב-1996, אך ב-2005 הוחלט להוציאו מתוכנית המשחקים האולימפיים ומאז משחקי 2012 הוא לא נכלל בה. המשחק שוחק שוב במשחקי טוקיו 2020.


== קישורים חיצוניים ==

אתר הפדרציה הבינלאומית לסופטבול
כל מה שרצית לדעת על: סופטבול, באתר ynet, 23 ביוני 2004
סופטבול, באתר אנציקלופדיה בריטניקה (באנגלית)


== הערות שוליים ==