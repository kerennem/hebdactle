אָרְכאוֹפְּטֶריקְס (שם מדעי: Archaeopteryx; מיוונית עתיקה: ἀρχαῖος, "עתיק" ו-"πτέρυξ", "נוצות" או "כנף") הוא סוג של דינוזאור דמוי עוף המהווה מאובן מעבר בין דינוזאורים מנוצים לעופות המודרניים ונחשב לקדום שבהם. הארכאופטריקס השתייך לקבוצת העופות הקמאים, והתקיים בתור היורה, לפני 150 מיליון שנה. מידותיו כשל עורב. פיתח נוצות אבל היו לו שיניים וזנב בדומה לזוחלים. ממצאים המיוחסים לבעל חיים קדום זה נמצאו בדרום גרמניה. בגרמנית מכונה הארכאופטריקס גם "Urvogel" (שפירושו "העוף המקורי", "העוף הקדמוני" או "העוף הראשון"). לעיתים נעשה שימוש במונח זה גם במקורות שאינם בשפה הגרמנית.


== תיאור ==
הארכאופטריקס היה בערך בצורה של העקעק הזנבתן ויכל לגדול לגודל של חצי מטר. למרות גודלו הקטן, כנפיו הרחבות ויכולתו לעוף, הארכאופטריקס היה דומה יותר מבחינה ביולוגית לתרופודים מאשר לעופות מודרניים. בין המאפיינים המשותפים לו ולדינוזאורים: לסת עם שיניים חדות, שלוש אצבעות עם טופרים, זנב ארוך (המורכב מעצם), נוצות (שעשויות להצביע על הומיאותרמיות) ומאפיינים של השלד. הארכאופטריקס הוא למעשה המאובן הראשון שניתן לכנותו "מאובן מעבר", בין דינוזאורים לציפורים, ומחקר הארכאופטריקס תורם הן לחקר מקור העופות והן לחקר הדינוזאורים.


== טקסונומיה ומאובנים ==
מאובנים של הארכאופטריקס נמצאו ביורה הפרנקית, בתוך אבני גיר שהכילו משקעים מתקופת היורה המאוחרת ("אבן גיר זולנהופן"). הגילוי הראשון של מאובני ארכאופטריקס היה ב-1861. החוקר הרמן פון מאייר תיאר משקע נוצות מבודד. באותה שנה התגלה גם מאובן המכיל את שלד הארכאופטריקס ולאחריו נמצאו עוד לפחות תשעה שלדים שלמים.
הארכיפטריקס התגלה שנתיים בלבד לאחר שצ'ארלס דרווין פרסם את התאוריה שלו "מוצא המינים" והפכה להיות אחד הממצאים התומכים באבולוציה. במהלך השנים התגלו מאובנים נוספים. למרות השוני ביניהם, מרבית המומחים מתייחסים אליהם כמשתייכים למין יחיד, אם כי השאלה נתונה למחלוקת בין המדענים.
קיימים פלאונטולוגים הטוענים כי הארכאופטריקס הייתה דינוזאור מנוצה (מכוסה נוצות) ולא עוף קדום, ושניתן לסווג אותה יחד עם התרופודה כמו המיקרורפטורים. בשנת 1980 לי ספטנר טען שמדובר בזיוף. דעתו לא התקבלה על ידי רוב המדענים. במהלך 20 השנים האחרונות נמצאו מספר מאובנים של עופות קדומים ושל יצורים דמויי-עופות, בייחוד בסלעים מתקופת הקרטיקון בצפון סין (חבורת ג'הול), כך שהארכאופטריקס למעשה אינו יחיד כ"מאובן מעבר" אלא חלק (מורפולוגי) מהתפתחות של דינוזאורים ההופכים באופן הדרגתי לעופות.

דינוזאוריהתרופודה (Theropoda)פאראבס (Paraves) - לפני כ-175 מיליון שנהסקנסוריופטריגיים (Scansoriopterygidae)אפידקסיפטריקס (Epidexipteryx hui) (יורה 151)אאומנירפטוריים (Eumaniraptora) - לפני כ־173 מיליון שנהדרומאוזאוריים (Dromaeosauroidea)
טרודוניים (Troodontidae)
אביאלאה (Avialae) - לפני כ-170 מיליון שנהאורורניס (Aurornis xui) (יורה 160)אנכיאורניס (Anchiornis huxleyi) (יורה 161)ארכאופטריקס (Archaeopteryx lithographica) (יורה 145)שיאוטינגיה (Xiaotingia zhengi) (יורה 160)ג'הולאורניס (Jeholornis prima) (קרטיקון 125)פיגוסטיליה (Pygostylia) (לפני כ-131 מיליון שנה)עופות בתראים (Neornithes) - לפני כ-80 מיליון שנה, כוללים את כל העופות בני זמננו


== בתרבות הפופולרית ==

הארכיאופטריקס מופיע במספר סדרות וסרטים:

בסרט קינג קונג נראים כנראה מספר פרטים שנמלטים מסטגוזאורוס כועס וכן מקונג בעת שהוא נלחם במלחים.
בפנטזיה של דיסני נראה ארכיאופטריקס על ענף כשטרודון כמעט תופס אותו אך הוא מעופף משם (לא ברור אם פרט אמיתי יכל לעופף כך).
בעידן הקרח: עלייתם של הדינוזאורים הטירנוזאורוסית מביאה לצאצאיה עוף לא-מעופף שאולי מבוסס על ארכיאופטריקס. כשסיד מחלץ אותו הוא נופל אך נטרף בידי קוואצלקואטלוס.
הוא מוצג בתוכנית הדוקומנטרית של דייוויד אטנבורו: המוזיאון להיסטוריה של הטבע בחיים.
הוא מוצג גם בסרט מ-2019: "When Whales Walked: Journeys in Deep Time".
הוא נראה גם במספר פרקים של רכבת הדינוזאורים. כמו כן נראה בסדרות ג'ייגנטו והדינוזאורים ודינו דן.
במשחקי המחשב פארק היורה: המשחק, פארק היורה 3: בניית פארק, Jurassic Park Builder ו-ARK: Survival Evolved נראה ארכיאופטריקס.


== קישורים חיצוניים ==

ארכאופטריקס, באתר האנציקלופדיה של החיים (באנגלית)
ארכאופטריקס, באתר GBIF (באנגלית)
Archaeopteryx במדריך הדינוזאורים The Dino Directory של המוזיאון להיסטוריה של הטבע (לונדון)