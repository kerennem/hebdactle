סורק הוא אמצעי קלט אופטי המחלק את השטח או הנפח שממנו הוא מזין מידע אל המחשב לסדרת שטחים קטנים או נפחים קטנים, וקולט מהם מידע בזה אחר זה (סריקה).
סוג מקובל של הסורקים הוא סורק המסמכים. סורק זה מעביר תמונות ומסמכים לקובץ תמונה, ובכך מאפשר לאחסנם במחשב ולהציגם על צג המחשב. סורק משמש אותנו בדרכים רבות. הוא מאפשר לנו לשכפל תמונות ולשלוח אותן באמצעות דואר אלקטרוני. הוא מאפשר לנו לשלוח פקס באמצעות המחשב, וכמו כן לגבות תמונות (מודפסות) וקטעי טקסט. סריקה של טקסט בסורק יוצרת ממנו קובץ תמונה. כדי להמיר קובץ זה לקובץ טקסט, יש להשתמש בתוכנת OCR. סורק מסמכים יכול לשמש גם כאמצעי טכנולוגיה מסייעת לנגישות מידע. המידע שהוא קולט יכול לאפשר למחשב, אחרי OCR, להמיר את עיצובו של דף מודפס לעיצוב נגיש עבור כבד ראיה, לכתב ברייל או לפלט קולי.
סוג מוכר אחר של סורקים קורא ברקודים מאריזות מוצרים. שיווק המוני של סורקים לשוק הפרטי החל באמצע שנות התשעים של המאה העשרים.


== סוגי סורקים ==
ישנם מספר סוגים של סורקים:


=== סורקי דפים מודפסים ותמונות ===
סורק שולחני: זהו הסורק הנפוץ כיום. הוא מורכב ממשטח זכוכית שעליו מניחים את מה שרוצים לסרוק ומתחת לזכוכית נע ראש הסריקה וסורק את האובייקט, הסורק דומה במבנה למכונת צילום.
סורק ידני: כיום כמעט ולא משתמשים בו. סורק זה הוא קטן יותר מהסורק השולחני והוא מכיל רק את מנגנון הסריקה עצמו. כדי לסרוק באמצעותו יש להעביר אותו על פני המשטח שרוצים לסרוק, שימושי לסריקה מהירה של טקסט (סורק עט). לקטגוריה זו נכנסים גם סורקים ניידים, שיכולים אפילו לסרוק כרטיסי ביקור, סורקים אלה צורכים מעט חשמל ועובדים בעיקר על סוללות.
סורק מוזן נייר: זהו סורק המיועד לדפים בלבד. מנגנון ההזנה דומה לזה של מדפסת או פקס, סורק זה "עוטף" את הדף מצד הקדמי והאחורי שלו והדף עובר דרך הסורק מראש הדף עד התחתית, כמו במכונת הפקס, בסורק זה לא ניתן לסרוק ספר או כל דף שמחובר לחוברת.
סורק ברקוד: סורק שקורא ברקוד למחשב או למסוף של קופה רושמת.
סורק לקריאת המיקוד ממעטפות בתהליך מיון דואר. נכון לשנת 2008 - עדיין לא יעיל מספיק ובעל שימוש חלקי ביותר.


=== סורקי משטחים תלת ממדיים ותאי נפח ===
סורק אבטחה: סורק הפועל על גלי רנטגן, הסורק מציג תמונה של הנוסעים או חפץ, המטרה היא לחדור על החומר ולראות אם יש בתוכו כלי נשק למשל. ללא צורך בחיפוש גופני.
סורק "הדמיית גל מילימטר": סורק זה פותח במימון ממשלת בריטניה על ידי חברת המחקר הביטחוני קינטיק. הצילום המתקבל מציג את פני השטח של גוף הנסרקים וכן חפצים המוסתרים תחת בגדיהם. מטרתה היא לאתר פצצות וכלי נשק המוסתרים תחת כיסוי כלשהו או בגדי הנבדק. היא מתבססת על קרינה בלתי מייננת (בדומה לקרינה סלולרית) ניתן לייצר את הקרינה באופן מלאכותי לשימוש בתוך מבנים.
סורק למשטחים תלת ממדיים המאפשר למחשב להציג מייצג תלת ממדי של פסל שנסרק. שימושי למשל בהכנת סרטי אנימציה.


== מבנה סורק המסמכים ודרך פעילותו ==

קופסת פלסטיק מרובעת עם חלון זכוכית ומעל, מכסה. מתחת לזכוכית ישנו ראש הסורק הנע קדימה ואחורה על המסילה שנמצאת בשני הצדדים. מספר קטן של מראות (2-3). נורה הפולטת אור לבן, נורה זאת נמצאת צמוד לראש הסריקה, והיא נעה ביחד עם ראש הסריקה. מנוע, המזיז את הראש הסורק.
בעת פעולת הסריקה ראש הסריקה נעה בעזרת מנוע מתחת לזכוכית עליה מונח אובייקט, ראש הסורק מתחיל לסרוק כשנורה לבנה מאירה לה. ראש הסריקה ממיר את קרני האור לאות חשמלי המועבר למחשב דרך כבל (בסורקים חדישים משתמשים בכבל USB) המחבר בין הסורק למחשב. תפקיד המראות הוא להעביר את התמונה לעבר העדשה ומשם התמונה עוברת דרך מסנן אופטי ואז לגלאי.
התמונה הצבעונית נוצרה כאשר הסורק סרק את האובייקט בשלושת צבעי היסוד (אדום, ירוק וכחול) לכל עותק ישנו מסנן צבעוני וגלאים, המסננים והגלאים מסודרים בשורה.
תפקיד הגלאי הוא למדוד את עוצמת האור ולהפוך אותה לאות חשמלי. בשוק הביתי הגלאים הנפוצים הם:
CCD (Charged Coupled Device) מצוי ברוב הסורקים הביתיים.
CIS (Contact Image Sensor) יתרון הגלאי הוא שהסורק זול יותר, כך גם איכות הסריקה שלו (נמוכה, חיסרון).


== ראו גם ==
טומוגרפיה ממוחשבת
סריקת ספר


== קישורים חיצוניים ==
תוכנה הממירה סריקה גרפית לקול באתר של עופר שפרינגר