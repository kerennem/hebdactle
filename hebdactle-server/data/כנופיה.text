כְּנוּפְיָה היא קבוצה חברתית של שלושה אנשים או יותר, אשר דרך התקבצות, תצורה וגיבוש התארגנות, חולקים חבריה זהות משותפת. כיום משמשת המילה בעיקר לתיאור ארגון פשיעה או כל התארגנות בעלת כוונות לא חוקיות. לעיתים משמשת המילה כסלנג לתיאור קבוצה מגובשת של אנשים בעלת כוונות זהות. על אף שהשימוש במילה הוא לרוב בהקשרים שליליים, קבוצה חברתית אשר מגדירה את עצמה בשונה מנורמות המיינסטרים מאפשרת לחבריה לאמץ לעצמם את התיאור "כנופיה" כהצהרה לזהות או אפיון משותף.
דיווחים על מעשי הרג הקשורים בפעילותן של כנופיות נפוצים בעיקר בערים הגדולות של ארצות הברית, שם קיימות הכנופיות הוותיקות ביותר וישנו התיעוד הרב ביותר של פעילותן ומיפוי של החברים בהן המוּכרים לכוחות הביטחון המקומיים. בממשל הפדרלי של ארצות הברית מעריכים כי כנופיות מרוויחות את מרבית הכספים שלהן מסחר בסמים, וסך עסקאות אלה מוערך בסך של כ-352 מיליארד דולר. מחלקת המשפטים של ארצות הברית מעריכה שישנן במדינה כ-30,000 כנופיות ולהן כ-760,000 חברים. אלה משפיעים על יותר מ-2,500 קהילות שונות ברחבי ארצות הברית.


== אטימולוגיה ==
בעברית מקור המילה הוא מארמית, והיא "כינופיא" או "כנופיאתה" ובמקור פירושה חבורה, אספה, או אנשים שהתקהלו.המילה באנגלית, Gang, מגיעה מהמילה באנגלית עתיקה "Gan" שמשמעה "ללכת". המילה התלכדה עם המילה "Gangr" אשר הגיעה מנורדית עתיקה ומשמעה "קבוצה של אנשים". המילה תארה במקור חבורת עובדים, ובממלכה המאוחדת עדיין נעשה בה לעיתים קרובות שימוש במובן זה, אך בקונוטציה שלילית.


== היסטוריה ==
התארגנות בכנופיות קיימת מאות שנים, במדינות שונות ובתחומי פעילות והיקף שונים. היאקוזה ביפן, כנופיות המערב הישן של אמריקה וכנופיית גריידי וקריפס, הטריאדה והסנייקהדס בסין, החשישיון בסוריה והמאפיה בסיציליה הן רק דוגמאות לכנופיות שונות במהלך ההיסטוריה.
במהלך שנות ה-20 היו בשיקגו מעל 1,000 כנופיות שונות. במהלך המאה ה-19 בלונדון ילדים עניים או יתומים רבים שרדו את חיי הרחוב באמצעות הצטרפותם לכנופיות כייסים אשר הופעלו על ידי מבוגרים. בתקופה זו בממלכה המאוחדת ילדים פושעים נענשו ונשפטו כמבוגרים. הם נשלחו לבתי כלא של מבוגרים, הועברו לקולוניות פושעים באוסטרליה, ולעיתים גם הולקו או הוצאו להורג בגין גנבות קטנות.בשנת 1850 תועדו בניו יורק יותר מ-200 קרבות רחוב בין חברי כנופיות צעירים ובכל הערים הגדולות במהלך התקופה הוויקטוריאנית פעלו כנופיות.הכנופיות המוקדמות הללו היו ידועות ברווחים שעשו ממעשים לא חוקיים שונים, אך ברוב המדינות הן לא עסקו בסחר בסמים שכן זה הוצא מחוץ לחוץ רק לאחר החתימה על אמנת האופיום הבינלאומית בשנת 1912. מספר הכנופיות המעורבות בסחר בסמים גדל באופן משמעותי בשנות ה-70 ובשנות ה-80 של המאה ה-20, אך ישנן כנופיות אשר אינן מעורבות בתחום זה.


== פעילות אופיינית ==
כנופיות מעורבות בכל הסוגים של פשעי-רחוב, בהם סחיטה, גנבה, ונדליזם וסחר בסמים, בתוך ומחוץ לכותלי בתי הכלא. בנוסף, אנשים נופלים קורבן למעשי שוד וחטיפה של כנופיות. כנופיות רחוב משתלטות על טריטוריה או "תחום" בעיר מסוימת ולעיתים קרובות מפעילה בו גבייה של דמי חסות:  הסכם בין בית עסק לפושעים לפיו הם יספקו לעסק שירותי הגנה בתמורה לתשלום קבוע. בפועל מדובר בסחיטה מפני שהפושעים בעצם "מגנים" על העסק מפני עצמם, שכן אם לא ישלם את דמי החסות הם עצמם יפגעו בו או בבעליו. מרבית חברי הכנופיות, כאשר נשלחים לכלא, שומרים על זהותם הפלילית וההשתייכות שלהם לכנופיה.


== סימנים ==

סימני כנופיות הם אמצעים ויזואליים או מילוליים המשמשים את חברי הכנופיות להצהרה על השיוך החברתי לכנופיה מסוימת. הסימנים יכולים להיות בצורות שונות כגון סלוגנים, קעקועים, סמלים ייחודיים או סימני-ידיים ומחוות גופניות. רבים מהסימנים הללו, במיוחד סלוגנים וסימני-ידיים, הפכו לחלק מהתרבות הפופולרית.  הסימנים המגוונים כוללים אמצעים ואלמנטים שונים אשר מזוהים עם חברי הכנופיה: צבעים מסוימים, סמלי גרפיטי, וסגנון לבוש או עיצוב שיער מסוים. כנופיות יכולות לאמץ לעצמן סמל ייחודי, או להשתמש בווריאציות או בסמלים עצמם: כוכבים שונים, צלבי קרס, וצלבים רגילים, סמלי-לולאות, כתרים, קילשונים, דגלים מסוימים, צורות וחיתוכי-דיבור אופייניים, מילות קוד, סלנג וסימנים וסמלים נוספים המתקשרים לאופייה של הכנופיה, האמונות של חבריה והטקסים שלה - אשר באמצעותם היא מבדילה עצמה מכנופיות אחרות.כמעין "שפה אלטרנטיבית", משתמשות כנופיות רחוב בסימני-ידיים, מוזיקה, סגנון דיבור וסימון גרפיטי כרמזים שמטרתם לאיים על כנופיות אחרות, ללעוג להן ולסמן אזורי שליטה. מחקר שנערך בנושא התמקד בקשר שבין טרור לבין משמעות הסמלים קבע: "... סמלים הם חשובים מכיוון שיש להם תפקיד חשוב בדרבון הטרוריסט לפעולה, ובהגדרת המטרות לפעולה."


== אוכלוסייה ==
בשנת 2007 היו לכל הפחות 30,000 כנופיות ו-800,000 חברי כנופיות ברחבי ארצות הברית. כ-900,000 חברי כנופיות מתגוררים בקהילות קטנות ברחבי ארצות הברית, וכ-147,000 היו בבתי כלא במדינה בשנת 2009. מספר חברי הכנופיות בלוס אנג'לס מוערך בכ-120,000 איש, והיא נחשבת ל"בירת הכנופיות של אמריקה" וזאת למרות שבשיקגו היחס בין מספר חברי הכנופיות לאוכלוסייה הוא גבוה יותר. גם במדינת אילינוי ישנו יחס גבוה (בין 8 ל-11 חברי כנופיות לכל 1,000 איש) ובקליפורניה (בין 5 ל-7 חברי כנופיות לכל 1,000 איש). ההשתייכות האתנית של חברי הכנופיות בארצות הברית, נכון לשנת 1999, היא שהיספאנים מהווים כ-47% מכלל חברי הכנופיות, אפרו-אמריקאים 31%, לבנים  13% ואסיאתים כ-6%.יותר מ-1,000 כנופיות ידועות כפועלות בממלכה המאוחדת, נכון לשנת 2009. יש בין 25,000 ל-50,000 חברי כנופיות באל סלוודור שבמרכז אמריקה. בקרטלי הסמים המקסיקניים משתייכים כ-100,000 איש, ושלטונות המדינה מנהלות מאבק משטרתי-צבאי ממושך כנגדם, הנקרא מלחמת הסמים במקסיקו.
היאקוזה הוא אחד מארגוני הפשיעה הגדולים ביותר בעולם. ביפן, נכון לשנת 2005, היו לארגון כ-86,300 חברים המוכרים לרשויות. על הטריאדה בהונג קונג נמנים כ-160,000 חברים, נכון לתחילת המאה ה-21. בשנות ה-50 הוערך כי בהונג קונג ישנם 300,000 חברי טריאדה. ממשלת הרפובליקה העממית של סין טוענת כי הערכת המשטרה היא שישנם 1,221 כנופיות בסגנון טריאדה במדינה, מאז החלה מלחמת הרשויות בהן בשנת 2006, ויותר מ-87,300 איש נעצרו.ה-FBI מעריך את גודלן של ארבעת ארגוני הפשיעה הגדולים באיטליה ככוללים 25,000 חברים, וכ-250,000 נספחים ברחבי העולם. ארגוני פשיעה רוסיים, גאורגיים, אוקראיניים ומדינות נוספות שהיו תחת שליטתה של רוסיה הסובייטית כוללים כ-300,000 איש המשתייכים אליהם.


== השפעת כנופיות על התרבות ==
לתרבות הפנימית של הכנופיות השפעה לא מבוטלת על התרבות הכללית. ביטויי סלנג כנופיות משתרבבים לשפה, אומנות רחוב של כנופיות משפיעה על האומנות הכללית, וישנם סרטים רבים העוסקים בכנופיות ותרבותן.
גם למוזיקה חדרו השפעות של תרבות הכנופיות. סגנון הראפ הושפע משירים המזוהים עם כנופיות, ותת סגנון שלם, הגנגסטא ראפ, צמח על רקע זה. השיר "The Battle Of Eping Forest" של ג'נסיס עוסק בקרב כנופיות שהתרחש במציאות.


== קישורים חיצוניים ==

פורטל כנופיות, בוויקיפדיה האנגלית (באנגלית)
רשימת כנופיות בארצות הברית, בוויקיפדיה האנגלית (באנגלית)
רשימת כנופיות במקסיקו, בוויקיפדיה האנגלית (באנגלית)
ליאור לרנר, "חצי מיליון אזרחים תלויים בכנופיות: שלטון הפשע של אל סלוודור", באתר TheMarker,‏ 16 במאי 2016
כנופיה, באתר אנציקלופדיה בריטניקה (באנגלית)


== הערות שוליים ==