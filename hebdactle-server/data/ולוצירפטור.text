ולוצירפטור (שם מדעי: Velociraptor; משמעות השם: גנב זריז) הוא סוג של דינוזאורים ממשפחת דרומאוזאוריים שהתקיים בתקופה קרטיקון עליון, לפני 70–83 מיליון שנה. מאובנים של ולוצירפטור נמצאו במרכז אסיה, במונגוליה ובמונגוליה הפנימית.


== מאפיינים ==
הוולוצירפטור היה דרומאוזאור בגודל בינוני. אורכו של בוגר הגיע עד ל-2.07 מטרים (6.8 רגל), גובהו ל-80 סנטימטרים (2.6 רגל) ומשקלו עד 15 קילוגרם (33 ליברות). הוא היה טורף דו-רגלי עם זנב מוקשח וטופר דמוי מגל בכל אחת מרגליו האחוריות, ששימש ככל הנראה להריגת טרפו. ניתן להבחין בין ולוצירפטור לסוגים אחרים של דרומאוזאוריים בשל גולגולתו הארוכה והנמוכה, המסתיימת בחוטם הפוך.
הוולוצירפטורים היו ככל הנראה דינוזאורים פיקחים ביותר, שכן היחס בין גודל מוחם לגודל הגוף היה גבוה יחסית לדינוזאור. בניגוד למה שנהוג לחשוב לא היה הוולוצירפטור מן הדינוזאורים המהירים בתקופתו אך יכול היה לקפוץ לגובה רב. 
אחד המאובנים המפורסמים ביותר של ולוצירפטור הוא מאובן שהשתמר היטב בחול דק ובו השתמרו ולוצירטפטור ופרוטוצרטופס במאבק לחיים ולמוות.


== בתרבות ==
הוולוצירפטור ידוע בעיקר מהסרט מ-1993 "פארק היורה" של סטיבן ספילברג (שם כונה בקיצור "רפטור"). הוולוצירפטור הופיע גם בשאר סרטי פארק היורה. בעוד בסרטים הראשונים הרפטורים מוצגים כאנטגוניסטים טורפניים החל מהסרט "עולם היורה" הופיעה חבורה של ארבע נקבות וולוצירפטורים, שלכל אחת ניתן שם אחר (בלו, צ'ארלי, דלתה, אקו), אשר אולפו חלקית על ידי אוון גריידי ויועדו (ללא ידיעת מנהלי הפארק) בין השאר למטרות לחימה. הרפטורים בוגדים באוון כשהם משוחררים לצוד את האינדונימוס אך מקבלים את מנהיגותו בסוף הסרט. האינדונימוס הורג שניים מהם ועוד אחד נהרג מפיצוץ מרקטה נגד טנקים, כך שרק בלו שורדת. היא נראית גם בסרט "עולם היורה: נפילת הממלכה" ומגוננת על אוון מהיבריד חדש - האינדורפטור. הוא מופיע גם בסדרה עולם היורה: מחנה הקרטיקון.
עם זאת, הוולוצירפטור שהופיע בסרט שונה מזה שהיה קיים במציאות: ולוצירפטורים היו נמוכים יותר, צרים יותר, ראשם היה מוארך יותר והם היו מכוסים נוצות. למעשה הרפטורים הנראים בסרטים מבוססים על הדיינוניכוסים שהיו מעט גדולים יותר מהולוצירפטורים.
בסדרה נרדף בידי דינוזאורים נראית להקת ולוצירפטורים הצדה פרוטוצרטופס ביער ובהמשך מנסה לתקוף את נייג'ל מארוון. בסדרה בראשית נראים רפטורים לא מזוהים שדומים לוצוסירפטור של פארק היורה ובנוסף נראה וולוצירפטור בעונה 3 לצד נייג'ל מארוון וגיגאנוטוזאורוס. בכוכב פרהיסטורי נראים להקת וולוצירפטורים צדים לטאות ובהמשך פטרוזאורים מקננים ליד מפל.
הוולוצירפטור נראה בעוד סדרות וכן בצעצועים שונים, ספרים ומשחקי מחשב. ב-1994 החלה להיקרא קבוצת ה-NBA הקנדית בשם "טורונטו ראפטורס", על שם דינוזאור זה.


== גלריה ==

		
		
		
		
		


== ראו גם ==
דיינוניכוס
מיקרורפטור
דינוזאורים מנוצים


== קישורים חיצוניים ==

ולוצירפטור, באתר אנציקלופדיה בריטניקה (באנגלית)ולוצירפטור, באתר האנציקלופדיה של החיים (באנגלית)
ולוצירפטור, באתר GBIF (באנגלית)
דף מידע באתר Walking With Dinosaurs מבית ה-BBC (באנגלית)Velociraptor במדריך הדינוזאורים The Dino Directory של המוזיאון להיסטוריה של הטבע (לונדון)