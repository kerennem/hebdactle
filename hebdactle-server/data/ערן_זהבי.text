ערן זהבי (נולד ב-25 ביולי 1987) הוא כדורגלן ישראלי המשחק בקבוצת פ.ס.וו. איינדהובן ההולנדית ובנבחרת ישראל. זהבי כבש 353 שערים בכל המסגרות, דבר ההופך אותו לישראלי שכבש הכי הרבה שערים בכל הזמנים. זהבי הוא מלך השערים של נבחרת ישראל בכל הזמנים, עם 33 שערים.
זהבי החל את דרכו בקבוצת הפועל תל אביב, במדיה זכה בדאבל בעונת 2009/2010, לאחר שכבש את שער הניצחון בתוספת הזמן של מחזור הסיום בליגה. לאחר מכן שיחק בפלרמו האיטלקית. בין השנים 2013–2016 שיחק במכבי תל אביב, במדיה זכה בשלוש אליפויות, נבחר פעמיים לכדורגלן העונה בישראל והיה למלך השערים של ליגת העל שלוש עונות ברציפות. זהבי משחק בעמדות הקישור וההתקפה, והוא מחזיק בשיא כיבושים בעונה אחת בליגה הבכירה בישראל (35 שערים), אותו קבע בעונת 2015/2016 ובשיא כיבושים בעונה אחת בליגה הבכירה בסין (29 שערים), אותו קבע בעונת 2019. זהבי היה קפטן נבחרת ישראל עד להשעייתו ופרישתו מהנבחרת בספטמבר 2017, ובאוגוסט 2018 חזר לנבחרת.


== קריירת מועדונים ==


=== ראשית הדרך ===
זהבי החל לשחק כדורגל במחלקת הנוער של הפועל תל אביב. בגיל 16, לאחר חיכוכים משמעתיים עם מאמניו, עזב את הפועל תל אביב ועבר למחלקת הנוער של עירוני ראשון לציון, עיר מגוריו. כעבור שנתיים בראשון לציון ביקשה הפועל תל אביב להחזירו. זהבי חזר לקבוצת הנוער של המועדון האדום, והעפיל עימה לגמר גביע המדינה בכדורגל לנוער בשנת 2006, בו הפסידה לבית"ר ירושלים בבעיטות עונשין. זהבי הבקיע את שער השוויון של הפועל שהביא להארכה, במהלכה הורחק בשל ספיגת כרטיס צהוב שני.
גם את עונת 2006/2007 החל בקבוצת הנוער של הפועל תל אביב. בדצמבר 2006 שיחק לראשונה בקבוצת הבוגרים של המועדון כשנכנס כמחליף בשני משחקי גביע הטוטו אך לא שותף במשחקי הליגה. הוא הושאל בחלון ההעברות של ינואר 2007 להפועל רמת השרון, ששיחקה בליגה הלאומית ונאבקה נגד הירידה ממנה. רמת השרון הצליחה במאבק זה ונשארה בליגה הלאומית לאחר שסיימה את העונה במקום התשיעי.
אף שהושאל לשנה וחצי, ביקשה הפועל תל אביב להחזירו בתום העונה, אך התנגדות של רמת השרון גררה מאבק משפטי בעניין התשלום על השאלתו, מאבק שהוכרע בבוררות. בסופו של דבר המשיך זהבי ברמת השרון אך התחיל את עונת 2007/2008 באיחור. במהלך התקופה בה שיחק ברמת השרון זומן גם לנבחרת הצעירה, אך מאחר שבתחילה לא זכה למעמד של ספורטאי מצטיין הצבא אסר את השתתפותו בחלק ממשחקי הנבחרת שנערכו מחוץ לישראל והוא רשם הופעה אחת בלבד במדיה.


=== הפריצה בהפועל תל אביב ===
בעונת 2008/2009 שב זהבי להפועל תל אביב לאחר שהסתיימה תקופת ההשאלה ברמת השרון. ב-8 באוגוסט 2008 כבש את שער הבכורה שלו במועדון, בניצחון 4–3 על עירוני קריית שמונה במסגרת גביע הטוטו, וב-1 בספטמבר ערך את הופעת הבכורה שלו בליגת העל, כשפתח בהרכב במחזור הראשון מול הכח עמידר רמת גן, במשחק שהסתיים בתיקו 2–2. בעונה זו הוא שותף ב-26 משחקי ליגה, אך רק בתשעה מהם פתח בהרכב ורק בשניים השלים 90 דקות. בסך הכל הבקיע שבעה שערי ליגה בעונה זו וארבעה נוספים בגביע הטוטו.
בעונת 2009/2010 התערער מעמדו בהפועל, ובמחזורים הראשונים שולב בעיקר כמחליף. אך לאחר שקשר הקבוצה נמניה ווצ'יצ'ביץ' נפצע במחזור ה-12 של הליגה, תפס זהבי מקום של קבע בהרכב הקבוצה, והפגין יכולת טובה בהמשך העונה. במשחק גמר גביע המדינה, מול בני יהודה, בישל זהבי שער, וזכה בתואר ראשון בקריירה. ארבעה ימים מאוחר יותר, יצאה הפועל תל אביב למשחק האחרון בליגת העל, מול בית"ר ירושלים באצטדיון טדי. בעוד מוליכת הטבלה מכבי חיפה לא הצליחה לנצח במשחק המקביל, הבקיע זהבי את שער הניצחון במשחקה של הפועל בדקה ה-92 שזכתה באליפות הליגה (והשלימה דאבל) בסיום דרמטי בזכות הפרש שערים עדיף על מכבי חיפה. בסך הכל כבש זהבי 11 שערי ליגה בעונה זו, והוסיף שישה בישולים.
בראשית עונת 2010/2011, לאחר ניצחון של הפועל תל אביב במשחק הראשון נגד רד בול זלצבורג, כבש זהבי במשחק הגומלין שער שוויון בתוספת הזמן, שהבטיח את עלייתה של הפועל תל אביב לשלב הבתים בליגת האלופות. בשלב הבתים של ליגת האלופות בישל זהבי שער אחד וכבש שלושה: צמד נגד בנפיקה ליסבון, ועוד שער בבעיטת מספרת אחורית מרשימה נגד ליון בצרפת. שער שוויון של ליון מנע מהפועל תל אביב לזכות במקום השלישי ולעבור לשחק בליגה האירופית, וקבע את הדחתה מהמפעלים האירופאים בעונה זו, אך בזכות שער זה נבחר זהבי לנבחרת המחזור השישי של ליגת האלופות. גם במשחקי הליגה המשיך זהבי לכבוש שערים חשובים, ביניהם שער ניצחון בדרבי מול מכבי תל אביב בסיבוב הראשון, ובסך הכל כבש תשעה שערי ליגה בעונה זו. זהבי בישל בעונה זו 12 שערי ליגה, ודורג במקום הראשון בטבלת מלך הבישולים. ב-25 במאי 2011, במשחקו האחרון במדי הפועל תל אביב, בישל את שער הניצחון של סלים טועמה (1–0) במשחק גמר גביע המדינה נגד מכבי חיפה, שהשלים זכייה שנייה רצופה בגביע להפועל תל אביב.


=== התקופה בפלרמו ===
בפגרת קיץ 2011 חתם זהבי בקבוצת פלרמו מהסרייה א' תמורת 2.5 מיליון אירו לחמש שנים. זהבי היה לשחקן הישראלי השני בהיסטוריה שמשחק בליגה האיטלקית, אחרי טל בנין. את הופעת הבכורה שלו במדי הקבוצה ערך ב-28 ביולי 2011 במסגרת הסיבוב השלישי של מוקדמות הליגה האירופית מול תון השווייצרית. את שערו הראשון במדי פלרמו כבש בניצחון 3–2 על קליארי במחזור הרביעי של הליגה, כאשר הבקיע בדקה הראשונה של המשחק בבעיטה לחיבורי השער ממרחק של 18 מטרים. בהמשך העונה התקשה זהבי לתפוס מקום קבוע בהרכב, ובסך הכל ערך בעונתו הראשונה בפלרמו 20 הופעות בליגה ושתי הופעות במוקדמות הליגה האירופית, בהן כבש שני שערים ובישל שלושה.
ב-26 ביולי 2012 נפצע זהבי במשחק אימון במהלך מחנה האימונים של טרום עונת 2012/2013, ובעקבות זאת החמיץ את פתיחת העונה וחזר לכושר משחק רק בחודש נובמבר. חילופי מאמנים בפלרמו פגעו במעמדו בקבוצה, וגם לאחר החלמתו מיעט זהבי לקבל דקות משחק והוא החליט לחזור לליגה הישראלית במסגרת חלון העברות של ינואר 2013.


=== חזרה לישראל: מכבי תל אביב ===

ב-21 בינואר 2013 חזר זהבי לישראל, וחתם במכבי תל אביב על חוזה לשלוש וחצי שנים. מכבי שילמה לפלרמו 250 אלף אירו עבור כרטיסו, ובנוסף נקבע ש-250 אלף אירו נוספים ישולמו אם מכבי תל אביב תעפיל לשלב הבתים של ליגת האלופות במהלך חוזהו בקבוצה. את שערו הראשון במדי מכבי תל אביב כבש במשחק הבכורה שלו נגד מכבי נתניה במסגרת גביע המדינה. במשחק הדרבי הראשון מול קבוצתו לשעבר הפועל תל אביב בישל שני שערים בדרך לניצחון 4–0, וב-10 במרץ 2013 הבקיע את שער הליגה הראשון במדי מכבי תל אביב בניצחון 5–0 על בית"ר ירושלים. בסך הכל הבקיע זהבי בעונה זו 7 שערים ב-16 משחקי ליגה והיה תוספת כוח משמעותית בדרך לזכייה באליפות של מכבי תל אביב בעונת 2012/2013.
במכבי תל אביב הפך זהבי לשחקן דומיננטי ומוביל ובתקופתו בקבוצה קיבע את מעמדו ככדורגלן הטוב ביותר בליגת העל. הוא זכה בשנים 2013, 2014 ו-2015 בפרס כדורגלן השנה. בטקס המצוינות בספורט של משרד התרבות והספורט, זכה בתואר ספורטאי השנה לשנת 2014 של ערוץ הספורט ודורג במקום הראשון בדירוג כדורגלני ליגת העל שנערך באתר וואלה! בעונות 2013/2014, 2014/2015 ו-2015/2016.הגעתו של זהבי למכבי תל אביב התקבלה בצורה קשה אצל אוהדי היריבה הוותיקה הפועל תל אביב, בה רשם רגעים גדולים בעבר. זהבי מצידו עורר ביקורת, בעיקר מכיוון הפועל תל אביב, כשחגג בצורה בולטת כשכבש שער כששיחק נגדה, בתחילה בהסרת חולצה ועלייה ליציע אוהדי מכבי תל אביב ובהמשך בתנועת ירייה.


==== 2013/2014 ====
במהלך עונת 2013/2014 כבש זהבי 34 שערים ב-46 הופעות תחת המאמן פאולו סוזה וזכה עם הקבוצה באליפות שנייה ברציפות ושלישית בקריירה שלו. הוא החל לשמש כקפטן שני במכבי תל אביב ולענוד את סרט הקפטן במשחקים מהם נעדר שרן ייני. בתחילת העונה השתתף עם מכבי תל אביב במוקדמות ליגת האלופות, ואף הבקיע שער במשחק הביתי מול פ.צ. בזל, אך קבוצתו הודחה מהמפעל והעפילה לשלב הבתים של הליגה האירופית. בליגה האירופית כבש זהבי שלושה שערים ובישל שער אחד, וסייע למכבי תל אביב להעפיל לשלב 32 האחרונות מהמקום השני. בליגת העל כבש זהבי 29 שערים והוכתר למלך השערים, כשהוא שובר את שיא שערי הליגה בעונה אחת במדי מכבי תל אביב בכל הזמנים, ונמצא במקום השני בתולדות ליגת העל במספר שערים לעונה, כשהיחיד שמקדים אותו הוא חלוץ בית"ר תל אביב ניסים אלמליח בעונת 1954/1955. בעונה זו כבש זהבי שער אחד לפחות מול כל קבוצות ליגת העל למעט בית"ר ירושלים. במחזור ה-26 בעונה זו שיחק זהבי את אחד ממשחקיו הגדולים ביותר, כשבמשחק הדרבי נגד הפועל תל אביב הבקיע שלושער והוביל מהפך בשניות הסיום אף על פי שקבוצתו הייתה בחיסרון מספרי. לקראת סוף העונה חתם זהבי על חוזה חדש במכבי תל אביב לארבע שנים עם אופציה לשנה נוספת והגדלת סעיף היציאה מחוזהו בתמורה להעלאה בשכרו.


==== 2014/2015 ====

בתחילת עונת 2014/2015 שיחק זהבי את מלוא הדקות בששת משחקי מכבי תל אביב במוקדמות ליגת האלופות והליגה האירופית מהן הודחה בסופו של דבר מכבי תל אביב. במשחקים אלו כבש זהבי פעמיים בפנדל ובישל שער אחד. במחזור החמישי של ליגת העל שבר זהבי את שיא הכיבושים הרצופים לכדורגלן בליגה הראשונה בישראל, שיא בו החזיק עד אז מוטי קקון ועמד על שער אחד לפחות בתשעה משחקי ליגה רצופים. זהבי הגדיל את השיא לשנים עשר משחקים, כשכבש במחזורים 32–36 בעונת 2013/2014 ובמחזורים 1–7 בעונת 2014/2015. המשחק השנים-עשר היה דרבי מול הפועל תל אביב ששוחק ב-3 בנובמבר 2014. כמה דקות לאחר שכבש הותקף זהבי על ידי אוהד הפועל תל אביב שפרץ למגרש. זהבי הורחק בכרטיס אדום בעקבות התקרית אך פריצה של אוהדי מכבי תל אביב למגרש בתגובה לאירועים הביאה להפסקת המשחק. בהמשך נקבעה תוצאת המשחק על ידי בית הדין של ההתאחדות על 0–0 ללא נקודות. הכרטיס האדום שקיבל זהבי גרר גם הרחקה אוטומטית ממשחקה הבא של הקבוצה שקטעה את רצף הכיבושים במשחקי קבוצתו. זהבי הוסיף לכבוש בששת המשחקים לאחר חזרתו מההרחקה וקבע שיא ישראלי, במספר כיבושים רצופים לשחקן במשחקים בהם שותף, והעמיד אותו על 17 משחקים (או 18 כולל הדרבי). רצף זה הוא השני באורכו בהיסטוריה של הכדורגל באירופה ומקדים אותו רק רצף של 21 משחקים שהשיג ליונל מסי בשנת 2013. בסך הכל כבש זהבי בשנת 2014 35 שערי ליגה, שני באירופה ושלישי בעולם כולו. לקראת סיום העונה הגיע זהבי להסכם עם מכבי תל אביב על ביטול סעיף היציאה מחוזהו תמורת העלאה בשכרו. בעונה זו זכה עם מכבי תל אביב בטרבל המקומי, עם זכייה באליפות, בגביע המדינה (פתח וכבש בניצחון 2–6 על הפועל באר שבע במשחק הגמר) ובגביע הטוטו.


==== 2015/2016 ====

בקיץ 2015, לאחר עזיבת שרן ייני לוויטסה ארנהם, מונה זהבי לקפטן מכבי תל אביב. בסיבוב השלישי של מוקדמות ליגת האלופות הפסידה מכבי תל אביב במשחק הראשון שהתקיים בתל אביב בתוצאה 1–2 מול ויקטוריה פלזן. במשחק הגומלין בצ'כיה כבש זהבי צמד ומכבי תל אביב ניצחה 2–0 והעפילה לשלב הפלייאוף, בו שוב הוגרלה לשחק מול פ.צ. בזל. במשחק הראשון, שהתקיים בשווייץ, כבש זהבי צמד נוסף, כולל שער שוויון בנגיחה בדקה ה-96 שקבע את תוצאת המשחק על 2–2. גם במשחק הגומלין בבלומפילד כבש זהבי שער שוויון שהעמיד את התוצאה על 1–1, תוצאה שנשארה עד הסיום וקבעה העפלה של מכבי תל אביב לליגת האלופות. זהבי היה למלך השערים של שלב מוקדמות ליגת האלופות של עונה זו לאחר שכבש בסך הכל שבעה שערים בחמשת המשחקים בהם השתתף. בשלב הבתים כבש זהבי את שערה היחיד של קבוצתו במפעל, בפנדל בהפסד 1–3 לפורטו.
ב-21 בנובמבר 2015, כבש זהבי את שערו ה-100 בליגת העל, בניצחון החוץ 3–0 נגד הפועל חיפה. שמונה ימים לאחר מכן, ב-29 בנובמבר, כבש מול בני יהודה את שערו ה-100 במדי מכבי תל אביב בכל המסגרות. ב-27 בדצמבר כבש זהבי 4 שערים בניצחון 5–0 על עירוני קריית שמונה, הרביעייה הראשונה בקריירה. ב-11 באפריל 2016 הבקיע זהבי צמד שערים בליגה בניצחון 3–2 על בית"ר ירושלים והעלה את מאזנו העונתי ל-31 שערים. בכך הפך לשחקן שהבקיע הכי הרבה שערים בעונה יחידה בהיסטוריה של הליגה הבכירה בישראל, תוך שבירת שיאו של ניסים אלמליח מבית"ר תל אביב (30 שערים בעונת 1954/1955) שהחזיק מעמד 61 שנה. בסיום העונה הוביל את מכבי כקפטן לגמר גביע המדינה. את עונת השיא בקריירה שלו סיים זהבי עם 35 שערי ליגה ו-10 בישולים ב-36 הופעות.


=== גואנגג'ואו R&F ===
ב-29 ביוני 2016 חתם זהבי בקבוצת גואנגג'ואו R&F מהליגה הסינית, ששילמה עבורו למכבי תל אביב סכום שיא לשחקן ישראלי עד אז, שמוערך בכ-8 מיליון דולר. ב-2 ביולי 2016 עלה זהבי כמחליף, הבקיע שער ובישל בהופעת הבכורה שלו, בניצחון 4–2 על שה-ג'יאג'וואנג. ב-13 ביולי 2016 כבש זהבי את כל שלושת השערים של גואנגג'ואו כשעלה כמחליף בניצחון על חביי צ'יינה פורצ'ן בשלב רבע גמר הגביע הסיני. את עונתו הראשונה בסין סיים זהבי עם שישה שערים בגביע הסיני בנוסף ל-11 שערי ליגה ב-15 הופעות.
ב-24 בינואר 2017 חתם זהבי על הארכת חוזהו בגואנגג'ואו עד לשנת 2020 כאשר שכרו הוערך בכשבעה מיליון דולר לעונה. ב-4 במרץ שיחק זהבי את משחקו הראשון בפתיחת העונה בליגה הסינית בניצחון קבוצתו 0–2 על טיאנג'ין צ'וונג'יין. ב-23 ביולי 2017, במשחק הליגה נגד יאנביאן פונדה, כבש זהבי רביעייה בניצחון 6–2. הייתה זו הרביעייה הראשונה שלו בסין והשנייה בסך הכל בקריירה. ב-29 ביולי 2017 הפך זהבי ללגיונר שכבש הכי הרבה שערים בעונה אחת, לאחר צמד מול גואנגג'ואו אוורגראנד, שהעלה את מאזן שעריו ל-20, בעוד השיא של מואנס דאבור עמד על 19 שערים בגראסהופרס ציריך. את עונת 2017 סיים כמלך השערים של הליגה עם 27 כיבושים והיה רחוק שער אחד מהשוואת שיא השערים של שחקן לעונה בליגה הסינית. ב-11 בנובמבר 2017 נבחר זהבי לשחקן העונה בליגה הסינית.לאחר שבספטמבר הציעה שאנגחאי שנחווה לרכוש את זהבי בסכום של 25 מיליון דולר, ולקראת תחילת העונה החדשה, האריך זהבי בפברואר 2018 את חוזהו בגואנגג'ואו לשלוש שנים נוספות בסכום שמוערך בין 10 ל-12 מיליון דולר לעונה. ב-2 במרץ 2018, במחזור הפתיחה של הליגה הסינית, כבש זהבי שלושער ובישל שער נוסף בניצחון החוץ 5–4 על האלופה גואנגג'ואו אוורגראנד, ובסך הכל כבש בעונה זו 20 שערי ליגה.
ב-16 ביולי 2019 כבש זהבי צמד שערים אשר קיבעו אותו לכובש הישראלי המצטיין בהיסטוריה עם 207 שערי ליגה. ב-14 בספטמבר 2019 כבש זהבי צמד שערים בניצחון 2–1 על טיינג'ין קואנג'יאן, כולל שער ניצחון בדקה ה-90 בבעיטת רבונה. את העונה סיים כמלך השערים עם 29 כיבושים, הישג שיא בליגה. ב-5 באוגוסט 2020 כבש את שערו המאה בסין במהלך משחק ליגה נגד חנאן ג׳יאניה.


=== פ.ס.וו. איינדהובן ===
בתאריך 20 בספטמבר 2020 חתם לשנתיים במועדון ההולנדי פ.ס.וו. איינדהובן.את הופעת הבכורה ערך ב-1 באוקטובר בשלב הפלייאוף של הליגה האירופית בניצחון 0–2 על רוזנבורג, זהבי כבש את השער הראשון ובישל את השני והקבוצה העפילה לשלב הבתים. את הופעת הבכורה בליגה ההולנדית, ערך ב-4 באוקטובר בניצחון 0–2 של קבוצתו על פורטונה סיטארד כאשר זהבי מבשל את השער הראשון. ב-1 בנובמבר כבש גם שער בכורה בליגה בניצחון 0–4 על דן האג.
ב-21 ביולי 2021 במסגרת מוקדמות ליגת האלופות, זהבי כבש שלושער ובישל, במשחק בו קבוצתו ההולנדית ניצחה 5–1 את גלאטסראיי הטורקית. ב-11 במאי 2022 שיחק את משחקו האחרון ב-פ.ס.וו בניצחון 2–3 על ניימכן, סיים את חוזהו בקבוצה והפך לשחקן חופשי.


== נבחרת ישראל ==

ב-2 בספטמבר 2010 ערך זהבי את הופעת הבכורה שלו במדי נבחרת ישראל, במשחק מול נבחרת מלטה באצטדיון רמת גן במסגרת מוקדמות יורו 2012, ובסך הכל שותף בחמישה משחקים במהלך הקמפיין.
גם במסגרת מוקדמות מונדיאל 2014 שותף בחמישה משחקים, וב-10 בספטמבר 2013 כבש את שער הבכורה שלו בנבחרת, בהפסד 1–3 לנבחרת רוסיה. בקמפיין זה אימן את הנבחרת מאמנו לשעבר בהפועל תל אביב אלי גוטמן. בקמפיין הבא, מוקדמות יורו 2016, כבר תפס זהבי מקום של קבע בהרכב הנבחרת. בנוסף לשער ושני בישולים מול נבחרת אנדורה, זהבי בישל פעמיים וכבש שער אחד בניצחון 3–0 מול נבחרת בוסניה והרצגובינה.
לקראת קמפיין מוקדמות מונדיאל 2018 מונה זהבי לקפטן הנבחרת. ב-2 בספטמבר 2017 הושעה מהנבחרת לאחר שזרק את סרט הקפטן במהלך משחק באצטדיון סמי עופר מול נבחרת מקדוניה, לאחר שספג קריאות בוז וקללות מהקהל הישראלי. למחרת הודיע זהבי על פרישתו מנבחרת ישראל. באוגוסט 2018 שב לנבחרת לאחר שהתנצל על המקרה.ב-24 במרץ 2019 כבש זהבי שלושער ראשון בנבחרת, בניצחון הביתי 4–2 על נבחרת אוסטריה במסגרת מוקדמות יורו 2020 וזאת לאחר הובלה שאוסטריה כבר הובילה 0–1 משער בדקות הראשונות. זהבי זכה לציון הנדיר 10 הן ב"ידיעות אחרונות" והן ב"מעריב השבוע" על ביצועיו במשחק זה. ב-7 ביוני 2019 כבש זהבי שלושער נוסף ברצף, בניצחון החוץ 3–0 על נבחרת לטביה במוקדמות יורו 2020 ובכך שבר את שיא ההבקעות של הנבחרת בטורניר מוקדמות, שעמד על שישה שערים. וכן הפך לשחקן הראשון מאז שייע פייגנבוים שכובש שני שלושערים ברציפות במדי נבחרת ישראל. בסך הכל כבש זהבי 11 שערים במוקדמות יורו 2020 ונכלל בנבחרת הטורניר של אופ"א.ב-14 באוקטובר 2020 כבש שלושער נוסף, הפעם במשחק החוץ נגד נבחרת סלובקיה במסגרת ליגת האומות 2020/2021, והוביל את הנבחרת לניצחון 3–2 לאחר פיגור 0–2 במחצית המשחק. בכך הפך זהבי לראשון בנבחרת ישראל שהבקיע שלושער שלוש פעמים.
ב-1 בספטמבר 2021 במוקדמות מונדיאל 2022 כבש זהבי שלושער רביעי בנבחרת (הראשון שעושה זאת בישראל), במשחק חוץ מול איי פארו בו ישראל ניצחה 4–0. ב-4 בספטמבר 2021 במוקדמות מונדיאל 2022 מול אוסטריה זהבי כבש צמד, במשחק ביתי בו ישראל ניצחה 5–2.
ב-12 באוקטובר 2021 במוקדמות מונדיאל 2022 במשחק מול מולדובה, כבש זהבי את שערו ה-33 בנבחרת ובכך התמקם במקום הראשון ברשימת כובשי השערים בנבחרת ישראל בכל הזמנים. הוא עקף את השיא הקודם שהיה שייך למרדכי שפיגלר (32 שערים) וחגג את שערו במחווה לשפיגלר כאשר הניף את ידו באותה התנועה שבה חגג שפיגלר את שערו במונדיאל 1970.


== פרופיל שחקן ==
זהבי התחיל את דרכו כחלוץ במחלקת הנוער של הפועל תל אביב, ובתחילת הקריירה המקצועית שיחק גם כקשר התקפי מאחורי החלוץ וכשחקן אגף. בעונת 2009/2010 הסיט המאמן אלי גוטמן את זהבי לעמדת קשר מרכזי בסגנון "50/50", שעוזר בהנעת הכדור ותומך גם בהגנה וגם בהתקפה. במקביל המשיך זהבי לשחק לעיתים בכל עמדות הקישור, ובמשחק אחד אף שימש כמגן ימני. כשעבר מפלרמו למכבי תל אביב, חזר זהבי לשחק בתפקידים קדמיים יותר, תחילה כקשר התקפי, ובהמשך, תחת הדרכתו של פאולו סוזה, החל לשחק גם בתור שחקן כנף וחלוץ. זהבי התבסס בעמדה זו ולמעשה משחק כ"חלוץ מדומה" – כזה שעוזר לקישור ההתקפי וגם משמש כחלוץ החוד. מאפיינים בולטים במשחק שלו הם סיומת חזקה מול השער, משחק "בנגיעה אחת" ותנועה ללא כדור, דבר המאפשר לו להתפנות משטחים צפופים ולהתמקם בעמדה מיטבית לקבלת הכדור.
בנוסף לכך, ערן זהבי נקרא על ידי רבים כ"ווינר הגדול של הכדורגל הישראלי" בעקבות שערי ההכרעה הרבים שכבש לזכות קבוצותיו. דוגמאות בולטות הן משחק האליפות של הפועל תל אביב, משחקה של מכבי תל אביב נגד פ.צ. בזל במוקדמות ליגת האלופות, הניצחון על בית"ר ירושלים בפלייאוף העליון של עונת 2015/16, בו שבר את שיא הכיבושים של שחקן יחיד לעונה, ומשחק הדרבי בו ניצחה מכבי תל אביב 3–2 לאחר שלושער שלו.


== חיים אישיים ==
זהבי נולד בראשון לציון לאילן זהבי, יליד-צרפת, ולאתי זהבי, ילידת ישראל. בילדותו התגרשו הוריו והקשר עם אביו נותק. מחזיק דרכון צרפתי דרך אביו, מה שסייע לו לשחק בחלק מהליגות האירופאיות שלא על תקן שחקן זר.
שירת בצה"ל על תקן ספורטאי מצטיין. ביוני 2012 נישא לבת זוגו שי לוי. ב-2013 נולד בנם הבכור, וב-2015 נולדו להם תאומות.
במאי 2021, בעודו נמצא עם קבוצתו, עברו אשתו וילדיו שוד אלים בביתם באמסטרדם שבהולנד. זהבי הבהיר, כי למרות הטראומה הוא יחזור לשחק בקבוצתו פ.ס.וו איינדהובן, לפחות עד לסוף העונה בליגה ההולנדית.


== תארים ==
הפועל תל אביבאליפות (1): 2009/2010
גביע המדינה (2): 2009/2010, 2010/2011מכבי תל אביבאליפות (3): 2012/2013, 2013/2014, 2014/2015
גביע המדינה (1): 2014/2015
גביע הטוטו (1): 2014/2015פ.ס.וו. איינדהובןמגן יוהאן קרויף: 2021
הגביע ההולנדי: 2021/2022תארים אישייםכדורגלן העונה בישראל (2): 2013/2014, 2014/2015
מלך השערים של ליגת העל (3): 2013/2014, 2014/2015, 2015/2016
מלך הבישולים של ליגת העל: 2010/2011
מלך השערים של ליגת העל הסינית: 2017, 2019
כדורגלן העונה בסין : 2017
כדורגלן השנה בטקס המצוינות בספורט (3): 2013, 2014, 2015
בדצמבר 2015 זכה בפרס הספורט הישראלי מטעם משרד התרבות והספורט על הצטיינות בתחומו
כדורגלן החודש בליגה ההולנדית: מרץ 2022 


== שיאים ==
שיא שערים בעונה אחת בליגה הבכירה בישראל – 35 (עונת 2015/2016)
שיא שערים בעונה אחת בליגה הסינית בכל הזמנים- 29 שערים (עונת 2019)
שיא שערי ליגה בשנה קלנדרית בישראל – 35
שיא ישראלי למשחקים רצופים של קבוצתו בהם כבש – 11
שיא ישראלי למשחקים רצופים בהם שיחק וכבש – 17
מלך השערים של הדרבי של תל אביב – 11
מלך השערים של גואנגג'ואו R&F בכל הזמנים (בכל המסגרות) - 103
השחקן הישראלי עם הכי הרבה שערים בגביעי אירופה - 32
מלך השערים של מכבי תל אביב בגביעי אירופה - 15
שיא ההבקעות של שחקן נבחרת ישראל בטורניר מוקדמות - 11
השחקן הישראלי עם הכי הרבה שערי ליגה - 240


== סטטיסטיקה ==


=== מועדונים ===
מעודכן ל-12 במאי 2022

כולל סופר קאפ.
שער במשחק דרבי שתוצאתו בוטלה לא נחשב.


=== נבחרת לאומית ===
מעודכן ל-14 בנובמבר 2021


== לקריאה נוספת ==
אורן יוסיפוביץ, זהבי - סיפורו של ווינר, משכל (ידיעות ספרים), 2017


== קישורים חיצוניים ==

 ערן זהבי, ברשת החברתית אינסטגרם
פרופיל, באתר ההתאחדות לכדורגל בישראל
פרופיל, באתר Transfermarkt
פרופיל, באתר Soccerway
פרופיל, באתר BDFutbol
פרופיל, באתר WorldFootball.net
פרופיל, באתר National Football Teams
פרופיל, באתר FootballDatabase.eu
ניר וולף, שלמה חסיד, ‏ערן זהבי: "מונדיאל? זו תהיה סנסציה", באתר ישראל היום, 14 באפריל 2021
 נדב צנציפר, "בשוד הראשון תפסו אותנו לא מוכנים. ואז הגיע השוד השני. עכשיו כל צלצול בדלת זה דרמה", באתר "ידיעות אחרונות", 24 בדצמבר 2021


== הערות שוליים ==