שחפיתיים (שם מדעי: Sternidae) הם משפחה של עופות ימיים בסדרת החופמאים. במשפחה קיימים כתריסר סוגים. בעבר, מרבית השחפיתיים השתייכו לסוג גדול אחד, Sterna, אולם ניתוחים של רצפי DNA תמכו בטענה כי יש להפוך את הסוג למשפחה, ואותה להפריד למספר סוגים שונים.
שחפיתיים רבים המתרבים באזורים בעלי אקלים ממוזג נודדים למרחקים גדולים. שחפית הקוטב היא כנראה היצור שרואה יותר אור מכל יצור אחר, שכן היא נודדת מאזורי הרבייה הצפוניים למי אנטארקטיקה. השחפיתיים הם בעלי גודל בינוני עד גדול, לרוב עם נוצות אפורות או לבנות. אורך גופם של השחפיתיים נע בין 20 ל-65 סנטימטרים, ומוטת כנפיהם בין 0.5 ל-1.35 מטרים. משקלן 38 עד 782 גרם. לרובם יש סימנים שחורים על ראשם. מקורם ארוך, ובכפות רגליהם קיימים קרומים. הם בעלי גוף קליל, ומבנה גופם אירודינמי יותר משל השחפים. דאייתם משווה להם מראה אלגנטי והדור, שכן זנבם ארוך וכנפיהם ארוכות וצרות.
רוב השחפיתיים צדים דגים במהלך צלילה, בדרך-כלל לאחר ריחוף בסביבה. השחפיתיים דואים לעיתים רחוקות בלבד. מינים מסוימים, כמו השחפית הכהה (Sterna fuscata), מגביהים רום גבוה מעל הים. להוציא פעולת הרחצה, הם שוחים לעיתים נדירות, על אף קרומי השחייה שיש להם בכפות הרגליים. מספר מינים של שחפיות, דוגמת השחפית צהובת-המקור, למדו לעקוב אחר סירות דיג ולהנות מהשלל של דגים שנתפסו בטעות ומושלכים חזרה לים.
תוחלת החיים של השחפיתיים ארוכה יחסית, כאשר מספר מינים חיים במשך 25–30 ויותר.


== סוגים ==
נודי (Anous) בו 5 מינים.
מין יחיד שחפית הפיה (Gygis alba)
שחפית חומת-גב (Onychoprion) בו 4 מינים.
סטרנולה (Sternula) בו 7 מינים.
מין יחיד: שחפית גדולת-מקור (Phaetusa simplex)
מין יחיד: שחפית כספית (Hydroprogne caspia)
מין יחיד: שחפית מקור-שחף (Gelochelidon nilotica)
מין יחיד: שחפית האינקה (Larosterna inca)
מרומית (Chlidonias) בו 4 מינים.
תלאסאוס (Thalasseus) בו 6 מינים.
שחפית (Sterna) בו 13 מינים


== קישורים חיצוניים ==
שחפיתיים, באתר אנציקלופדיה בריטניקה (באנגלית)שחפיתיים, באתר ITIS (באנגלית)


== הערות שוליים ==