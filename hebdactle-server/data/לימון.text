לימון (שם מדעי: Citrus × limon) הוא מין של עץ מסוג ההדרים, שמגדלים באופן חקלאי בעבור פירותיו הקרויים באותו השם. הלימונים מבויתים בעיקר לשם הפקת מיץ, אך גם החרצנים, הציפה והקליפה משמשים בבישול, באפייה ובשימורים. מיץ הלימון מכיל כחמישה אחוזים חומצה ציטרית, ועל כן טעמו של פרי הלימון חמוץ. מוצאו בצפון מזרח הודו.


== מאפיינים ==
עץ הלימון הוא עץ קטן, המתנשא עד לגובה מקסימלי של 6 מטרים. הענפים מחודדים ומסודרים בצורת כתר. צורת העלים היא אליפסה מחודדת, וצבע הפרחים לבן וצהוב. ענפיו של העץ מעט קוצניים.
הלימון (מיץ לימון טרי) הוא חומצי, רמת החומציות שלו, ה- PH, היא בין 2 ל- 3.


== שימושים ==
ללימון יש שימוש נרחב מאוד במטבחים רבים ברחבי העולם. ישנם עוגות, קינוחים, בשרים, מרקים, רטבים, סלטים ומשקאות רבים המכילים רכיבי לימון. כמו כן, משתמשים במיץ לתיבול מאכלים, ובעיקר במטבח הים-תיכוני ובמטבח הבלקני. קליפתו של הלימון ושל האתרוג משמשות גם להכנת תבלין שנקרא "ציטרונאט" (בגרמנית "Zitronat") והוא משמש לתיבול עוגות ועוגיות של המטבח הגרמני.


=== גרידת לימון ===

יש המשתמשים במעט קליפת לימון מגורדת למען הטעם והריח. נוהגים בדרך כלל להכניס גרידת לימון בתוך בלילות של מאכלים מטוגנים וגם באפייה.


=== לימון פרסי ===
כך מכנים יוצאי איראן פירות לימון או ליים (Citrus × latifolia) שיובשו באופן טבעי עד להיעלמות הנוזלים ולהצטמקות הפרי, במטרה לשמר את הפרי ותמציותיו הארומטיות. הלימון הפרסי, המכונה בקרב יוצאי פרס בישראל לימו עומאני, משמש במטבח הפרסי לתיבול מרקים, ותבשילים נוספים. באמצעות ניקוב הקליפה משחררים את ריכוז התמציות הארומטיות הלימוניות לתוך התבשיל. יש הטוחנים את הלימון לאבקת תבלין.


=== לימונים מיובשים ===
את הפירות המיובשים, בצבע אפרפר - שחור, ניתן למצוא בדוכני חנויות התבלינים בשווקים.


== משקאות עם מיץ לימון ==
מיץ לימון הוא חמוץ למדי ולרוב לא נהוג לשתות אותו כפי שהוא. אך ישנם משקאות רבים המכילים מיץ לימון מדולל. משקה לימון נפוץ הוא הלימונדה: משקה מתוק המכיל מים וסוכר בנוסף למיץ לימון. לימונענע הוא משקה דומה, המכיל נענע בנוסף. את משקאות הלימונדה והלימונענע שותים לרוב בקיץ כשחם ומרעננים אותם עם קוביות קרח.
קיימים קוקטיילים רבים מאוד המכילים כמויות שונות של מיץ לימון. לדוגמה בלאדי מרי, ויסקי סאוור או קוסמופוליטן. פלח לימון הוא עיטור קוקטיילים נפוץ למדי.
לימון הוא תוספת נפוצה מאוד לתה (חם או קר) במדינות רבות.


=== לימונצ'לו ===
מקליפת הלימון מייצרים את הלימונצ'לו - ליקר לימונים מתקתק. את הקליפות משרים באלכוהול, ולאחר זמן מסננים את הנוזל ומערבבים אותו עם סירופ העשוי ממים וסוכר. מקורו של המשקה בדרום איטליה, במיוחד באזור מפרץ נאפולי וחופה של אמאלפי. רבים באיטליה ובסיציליה נוהגים לכבד את אורחיהם בלימונצ'לו ביתי בתום הארוחה. נהוג להגיש את הלימונצ'לו קר מאוד.


== גלריית תמונות ==

		
		
		
		
		


== ראו גם ==
לימונדה
ליים
טארט לימון


== קישורים חיצוניים ==
לימון, באתר ITIS (באנגלית)
לימון, באתר NCBI (באנגלית)
לימון, באתר האנציקלופדיה של החיים (באנגלית)
לימון, באתר Tropicos (באנגלית)
לימון, באתר GBIF (באנגלית)
לימון, באתר The Plant List (באנגלית)
לימון, באתר IPNI (באנגלית)
יעל גרטי, איך כובשים לימונים - ומה עושים איתם אחר כך, באתר ynet, 6 במרץ 2007