פרופופול (Propofol), היא תרופת הרדמה תוך-ורידית. התרופה משמשת להשראת הרדמה, לניתוחים קצרים, לטשטוש חולה בבדיקות פולשניות ולמניעת זיכרונות מההליך הרפואי. התרופה נמצאת בשימוש נפוץ ברפואה הווטרינרית. היא מאושרת לשימוש בלמעלה מ-50 מדינות. תרופה זו תפסה את מקומה של סודיום פנטוטל, שהשימוש בה רווח בשנות ה-80, משום שההתאוששות מפרופופול מהירה יותר וקלה יותר בהשוואה לפנטוטל. החומר שומני מאוד ומגיע כאמולסיה שמכילה חומר שומני וחלבון ביצה, ולפיכך גדל הסיכון לזיהומים ולתגובה אלרגית (עקב אלרגיה לביצים).
תרופה זו נמצאת ברשימת התרופות החיוניות של ארגון הבריאות העולמי.


== שימושים קליניים ==
פרופופול משמש להשראת הרדמה, והוא תופס את מקומה של התרופה סודיום פנטופל להתוויה זו. התרופה משמשת גם להרגעת מטופלים מונשמים שלא בניתוח, כמו חולים המאושפזים בטיפול נמרץ. בחולים במצב קריטי, פרופופול נמצאה יעילה יותר מלוראזפאם, הן ביעילות והן בעלות הכוללת. פרופופול משמשת גם לטשטוש בבדיקות פולשניות, כמו בהליכים אנדוסקופיים. 


=== הוצאה להורג ===
בית המשפט העליון של מיזורי התיר את השימוש בפרופופול בהוצאות להורג במדינה. עם זאת, ההוצאה ראשונה להורג על ידי פרופופול בוטלה כיוון שהאיחוד האירופאי איים להפסיק את ייבוא חומר ההרדמה הפופולרי פרופופול אם ארצות הברית תשתמש בו בהוצאות להורג.


== תופעות לוואי ==
אחת מתופעות הלוואי השכיחות ביותר של פרופופול היא כאב בהזרקה, במיוחד בוורידים צרים. ניתן למנוע זאת על ידי טיפול מקדים בלידוקאין, וכן על ידי הזרקת התרופה בקצב איטי ובווריד רחב. 
תופעות לוואי נוספות שיכולות להופיע הן ירידה בלחץ הדם כתוצאה מהתרחבות כלי דם, דום נשימה ותופעות צרברו-וסקולריות. כיוון שזהו חומר מדכא נשימה, פרופופול גורם לעיתים קרובות לדום נשימה וכן ירידה בקצב הנשימה ובנפחי הריאה שונים.


== קישורים חיצוניים ==

דן אבן, טשטוש גבולות ההרדמה, באתר הארץ, 19 בדצמבר 2010
סוכנויות הידיעות, 250 תביעות עשו את שלהן: טבע מפסיקה לייצר את התרופה פרופופול, באתר TheMarker‏, 28 במאי 2010


== הערות שוליים ==