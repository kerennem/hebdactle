סוֹנֶטָּה (או סונט, מאיטלקית: צליל קטן) היא שיר לירי בעל מבנה של 14 שורות מחורזות בצורות שונות:

שני קוורטנים (מרובעים, בתים של 4 שורות) = 8 שורות, כל חלק קרוי אוקטבה.
שני טרצינים (משולשים, בתים של 3 שורות) = 6 שורות, כל חלק קרוי ססטט.בדרך כלל מובעת במרובעים תזה או בעיה והמשולשים אנטי-תזה, או פתרון הבעיה. בשתי השורות האחרונות של הסונטה מופיעה באורח מסורתי מסקנה, תוצאה או הארה הצובעת באור אחר את השורות שלפניה.
מקור הסונטה בחצר המוסלמית בסיציליה והיא הועתקה לאיטליה. האיטלקי הראשון שכתב סונטות באמצע המאה ה-13 היה הסיציליאני ג'קומו דה לנטינו, אולם הכותב המפורסם שהביא את הסונטה לתודעת הציבור היה פרנצ'סקו פטררקה במאה ה-14.
שייקספיר כתב 154 סונטות בסכמות חריזה השונות מאלו של הסונטה הפטרארקית.

בנוסף קיימת גם מסורת של סונטה פושקינית, אבאב, גגדד, הווה, זז. במבנה זה השתמש פושקין ביצירתו יבגני אונייגין.


== הסונטה בשפה העברית ==
כבר בראשית המאה ה-14, במקביל לפטררקה, כתב עמנואל הרומי סונטות בעברית והיא השפה השנייה (אחרי איטלקית) בה נכתבו סונטות. רק כמאתיים שנה אחר כך נכתבו סונטות בשפה אחרת, כאשר המשוררים סן ז'לה ומארו ייבאו את הצורה לשפה הצרפתית.
לאה גולדברג, שבנוסף להיותה משוררת הייתה גם מבקרת וחוקרת ספרות, העניקה לסונטה הקלאסית את הכינוי שיר זה"ב כדי לבטא את השלמות הצורנית של שיר כזה (זה"ב בגימטריה הוא 14, כמו מספר השורות בסונטה). בנוסף כתבה גולדברג גם "שירי אהב"ה" (אהב"ה בגימטריה - 13) בני שלוש-עשרה שורות, שהם מעין סונטות פגומות, העוסקות באהבה נכזבת.
עם המשוררים שכתבו סונטות בעברית נמנים לאה גולדברג, שאול טשרניחובסקי, אהרון שבתאי ויהודה עמיחי. בשנת 2003 יצא לאור ספרה של מאיה ערד, "מקום אחר ועיר זרה", שהוא רומן הבנוי מ-312 סונטות בתבנית פושקין, שנכתב בהשראת The Golden Gate פרי עטו של ויקרם סת, שנכתב גם הוא בסונטות פושקיניות.


== כליל סונטות ==
 ערך מורחב – כליל סונטותכליל סונטות הוא מחזור של 15 סונטות, כך שכל אחת מתחילה בשורה שבה מסתיימת קודמתה, והסונטה האחרונה מורכבת מהשורות הראשונות של קודמותיה. כליל סונטות הוא דבר נדיר בספרות, בשל הקושי הרב שבכתיבתו. דוגמאות לכלילי סונטות שנכתבו בעברית הן "לשמש" ו"על הדם" מאת שאול טשרניחובסקי, "אשה" ו"חנינא בני" מאת ש. שלום ו"כליל החורש" מאת יוסי גמזו.


== ראו גם ==
סונאטה


== לקריאה נוספת ==
דבורה ברגמן, צרור זהובים, סונטים עבריים מתקופת הרנסאנס והבארוק, הוצאת יד בן צבי, 1998
דבורה ברגמן, שרשרת הזהב : הסונט העברי לדורותיו, הוצאת הקיבוץ המאוחד, 2000


== קישורים חיצוניים ==
רונן סוניס, ‏סוּגה בשושנים - הרהורים לא אקדמיים על הסונֶטה, הו! 2, יוני 2005, עמ' 199–208
סונטה, באתר אנציקלופדיה בריטניקה (באנגלית)
כליל הסונטות "לשמש" מאת טשרניחובסקי באתר פרויקט בן יהודה
כליל הסונטות "על הדם" מאת טשרניחוסקי באתר פרויקט בן יהודה


== הערות שוליים ==