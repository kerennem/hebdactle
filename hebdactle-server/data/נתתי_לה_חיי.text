נתתי לה חיי הוא שיר של להקת כוורת מאלבומה השני, "פוגי בפיתה", שייצג את מדינת ישראל באירוויזיון 1974.


== מילות השיר ==
כמו רבים משיריה של להקת כוורת השיר הוא שיר הומוריסטי, ומתאר סיפור אהבה כושל בין גבר לאישה המגיע לשיאו בפזמון:

”נתתי לה חיי

ירדתי על ברכי

יאמינו לי כולם

למדתי מה זה סתם

ונעלבתי“
מאוחר יותר נטען כי למעשה מכיל השיר ביקורת פוליטית כנגד שלטונה של ראש הממשלה דאז גולדה מאיר ובעד הקמתה של מדינה פלסטינית, זאת על פי המילים:
”אחד אומר שנגמרים לו השמיים

כשיש מספיק אוויר למדינה או שתיים.

אולי בכל זאת נסתדר,

היא תרצה אז נתגבר,

היא מנעה כל גישה,

זה מה שקרה כש...“
סנדרסון עצמו הצדיק טענה זו והסביר כי אכן הייתה בשיר מחאה פוליטית, אך הציבור הישראלי של זמנו לא הבחין בה בשל דימוייה של כוורת כלהקה קלילה והומוריסטית.


== כוורת באירוויזיון ==
להקת כוורת נבחרה על ידי רשות השידור לייצג את ישראל בתחרות האירוויזיון שנערכה בברייטון שבאנגליה לאור הצלחתה העצומה בקהל הישראלי עם תוכניתה הראשונה "סיפורי פוגי". זו הייתה הפעם השנייה שבה שלחה ישראל מספר נציגים לתחרות, שהתרחשה מספר חודשים לאחר מלחמת יום כיפור.
היות שתקנון התחרות התיר רק לשישה חברי להקה לעלות על הבמה, ואילו כוורת מנתה שבעה חברים, שימש הקלידן יוני רכטר כמנצח הלהקה. עיבוד השיר לתחרות נעשה על ידי נעם שריף. השיר עצמו הגיע למקום השביעי ואילו למקום הראשון הגיע שירה של להקת אבבא "Waterloo".
לאחר האירוויזיון הוציאה הלהקה לשוק האירופאי תקליטון שכלל תרגום של השיר לאנגלית תחת השם "She Looked Me in the Eye" וכן תרגום לשיר "המגפיים של ברוך" בשם "Morris and his Turtle"


== לאחר האירוויזיון ==
במצעד הפזמונים העברי השנתי של קול ישראל באותה שנה הגיע השיר למקום הראשון ונבחר ל"שיר השנה", כשכוורת זוכה בתואר "להקת השנה" בשנה השנייה ברציפות. השיר הפך לאחד מלהיטיה הגדולים ביותר של הלהקה עד היום. בשנת 2012 הועלה בתיאטרון הבימה מחזמר משיריו של סנדרסון שנשא את שם השיר.


=== גרסאות כיסוי ===
לשיר בוצעו מספר גרסאות כיסוי. הגרסה הראשונה בוצעה על ידי עופר לוי ולאה לופטין בסגנון מזרחי. בקדם האירוויזיון 2008 בוצע חידוש של השיר על ידי הזמר שי גבסו, תוך שילוב סגנונות שונים. שי להב ואורן ברזילי, חברי להקת מופע הארנבות של ד"ר קספר, ביצעו את השיר יחד עם שלישיית "מה קשור?". גרסת כיסוי נוספת בוצעה על ידי ארקדי דוכין.
השיר הצרפתי Le Service Militaire (השרות הצבאי), בביצועו של ז'ו דסאן משנת 1974, נכתב ללחן של "נתתי לה חיי".


== גרסתה של שרית חדד ==
בשנת 2018, ביצעה שרית חדד את השיר לרגל ועדה מיוחדת - "ישראל, סיפור הצלחה", של ווינט וידיעות אחרונות. את השיר ביצעה חדד על הבמה בבנייני האומה בירושלים, בסמוך להוצאתו כסינגל.על השיר אמרה חדד כי: "כשפנו אליי עם הרעיון לחדש קלאסיקה ישראלית, חשבתי שזה צריך להיות משהו של כוורת".כלפי השיר בביצועה הופנו ביקורות חיוביות ושליליות ואף אפרים שמיר אמר עליו כי: "היא הרסה את השיר. אולי המצב של קלפטר הידרדר אחרי ששמע את השיר". בעקבות כך התחוללה אנדרלמוסיה בכל עולם המוזיקה הישראלי, בטענה שדבריו "גזעניים".מיד לאחר שפורסמו דבריו של שמיר, יצאו להגנתה של חדד ישראלים רבים, ואף שרת התרבות והספורט מירי רגב התערבה ואמרה כי שמיר הוא: "גזעני ומביך", והוסיפה כי: "הביצוע של שרית חדד מושלם". בתגובה אמר שמיר אל רגב כי: "את אישה חסרת תרבות, צעקנית, שקרנית וגאה בפרחיות שלך". זוהי פעם שנייה שדבר כזה קורה עם שמיר, כאשר הקודמת לכך הייתה בתגובתו אל מיכה שטרית בשנת 2014.דני סנדרסון לעומת זאת, יצא גם כן להגנתה של חדד ואמר כי: "זה ביצוע מדליק של שרית חדד ל'נתתי לה חיי'. כבוד".


== קישורים חיצוניים ==
"נתתי לה חיי" באתר בית לזמר העברי
מילות השיר "נתתי לה חיי" באתר שירונט
נתתי לה חיי, באתר אקו"ם
 נתתי לה חיי, בביצוע כוורת, סרטון  באתר יוטיוב בערוץ הרשמי של NMC United


== הערות שוליים ==