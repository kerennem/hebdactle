פק-מן (באנגלית: Pac-Man) הוא משחק ארקייד אשר פותח על ידי חברת Namco (כיום Bandai Namco Games) ויצא לראשונה לשווקים ביפן ב-22 במאי 1980. המשחק הופץ בארצות הברית על ידי חברת Midway Games. ממציאת המשחק טורו איוואטאני. מפתח המשחק קיבל השראה מצורתה של פיצה, כשמשולש אחד חסר ממנה, וכך נוצרה צורתו של פק-מן. המשחק, שזכה לפופולריות עצומה מאז ימיו הראשונים, נחשב בעיני רבים כאחת הקלאסיקות של המדיום וכאייקון תרבותי של שנות השמונים.
לאחר שנה וחמישה חודשים של פיתוח.[דרושה הבהרה] שם הוא נקרא "PuckMan" - בהשראת המילה היפנית pakupaku (פאקו-פאקו) שמשמעותה פתיחה וסגירה של הפה. המשחק הפך ללהיט,[דרוש מקור] ובמהרה יובא לארצות הברית על ידי חברת Midway Manufacturing, שם שונה השם מ-PuckMan ל-Pac-Man נבע בעיקר מהרצון להימנע מהקירבה היחסית של המילה Puck לקללה FUCK, והחשש ממעשה ונדליזם של משתמשים אשר ישחיתו את מכונות הארקייד ויגרדו את האות הראשונה כך שתראה כמו F.
פק-מן היה לתופעה בלתי רגילה בתעשיית משחקי הווידאו, וניתץ את המוסכמות הפופולריות שנקבעו בתחום על ידי "פולשים מהחלל". זאת, באמצעות נטישת סגנון הירי (shoot-em-up) לטובת סגנון ייחודי, הומוריסטי ובלתי אלים ברובו שפנה לקהל יעד רחב.


== משחקיות ==
פק-מן הוא משחק מבוכים. על השחקן לתמרן את פק-מן (עיגול צהוב וקטן עם פה) ולנווט אותו דרך מבוך, בעודו אוכל גלולות ובונוסים. השלב מסתיים כאשר כל הגלולות נאכלו. בנוסף, ארבע רוחות משוטטות ברחבי המבוך במטרה לתפוס את פק-מן. כל שלב מתחיל כאשר שלוש רוחות נמצאות בתוך מתחם מיוחד והרביעית נמצאת מעליו. פק-מן עצמו מתחיל כל שלב קרוב לתחתית המבוך. הרוחות משתחררות מהמתחם בהדרגה ככל שהזמן עובר. כשהרוחות יוצאות, הן ב"מצב פיזור" ובו מגיעים לאחת פינות המסך, ורק לאחר מכן הן במצב "רדיפה", בו הם מתנהגים כרגיל.
ארבע גלולות מיוחדות שממוקמות בפינות המבוך וידועות כ"אנרג'ייזרים" (energizers) או "גלולות כוח" מעניקות לפק-מן את היכולת הזמנית לאכול את הרוחות. כאשר פק-מן נוטל "גלולת כוח", הצבע של הרוחות הופך לכחול-כהה והן משנות את כיוונן ונעות באיטיות יחסית. הרוחות שוות 200, 400, 800 ו-1600 נקודות כאשר הן נאכלות אחת אחר השנייה. העלייה ההדרגתית בנקודות תקפה עד הרגע בו הן חוזרות לעצמן, ולכן בכל פעם שפק-מן נוטל גלולת-כוח חדשה הרוח הראשונה שהוא אוכל תהיה שווה 200 נקודות, השנייה - 400 וכן הלאה. לכן, כדאי לשחקן לנסות ולאכול את כל ארבע הרוחות בכל פעם שהוא נוטל גלולת-כוח. כאשר רוח נאכלת על ידי פק-מן, העיניים שלה שבות למתחם הרוחות, שם היא חוזרת לעצמה ויוצאת מחדש למבוך. לפני שהרוחות הפגיעות חוזרות להיות מסוכנות, הן מהבהבות מספר פעמים בלבן. פרק הזמן שבו הרוחות נשארות פגיעות לאחר נטילת גלולת-כוח משתנה משלב לשלב, אך בגדול הוא הולך ומתקצר. לאחר מספר רב של שלבים הרוחות לא הופכות לכחולות כלל כאשר פק-מן נוטל גלולת-כוח, אך הן עדיין משנות את הכיוון שלהן.
כל גלולה רגילה שווה 10 נקודות (ישנן 240 גלולות רגילות בכל שלב) וגלולות-כוח שוות 50 נקודות כל אחת. בנוסף, ניתן להרוויח נקודות באמצעות אכילת בונוס שמופיע פעמיים בכל שלב מתחת למתחם הרוחות. נהוג לכנות את הבונוסים "פירות", אפילו שאחדים מהבונוסים אינם פרות כלל וכלל. הבונוסים משתנים בכל שלב או שניים, והשווי שלהם עולה בהדרגה:

דובדבנים - 100 נקודות
תות-שדה - 300 נקודות
תפוז - 500 נקודות
תפוח - 700 נקודות
ענבים - 1,000 נקודות
ספינת הדגל של גלקסיאן - 2,000 נקודות
פעמון - 3,000 נקודות
מפתח - 5,000 נקודותלפי ברירת המחדל, פק-מן מקבל תוספת של חיים על כל 10,000 נקודות שהוא צובר. באמצעות כניסה למצב שירות שנועד למשחקיות. ניתן לשנות ברירת מחדל זו ל-15,000, ל-20,000 או לבטל את אפשרות התוספת.


== רוחות הרפאים ==
אפילו שרוחות הרפאים מוגבלות על ידי אותן מגבלות של המבוך, קיימים מספר הבדלי מפתח בין התנועה של פק-מן לבין זו של הרוחות. לדוגמה, פק-מן מסוגל לפנות בפניות במהירות רבה יותר מאשר יריביו. בנוסף, כאשר פק-מן עובר במנהרה המחברת בין שני צידי המבוך הוא לא סובל מירידה במהירות, בניגוד לאויביו.
לכל רוח יש שם וכינוי, כמו גם תכונות משל עצמה.

בלינקי - הרוח האדומה (ומכונה "הצל"). נוטה לרדוף אחרי פק-מן מקרוב. כאשר מספר מסוים של גלולות נאכל (בהתחשב בשלב), בלינקי מקבל תוספת רצינית למהירות שלו. ב-Puckman המקורי, הוא מכונה Oikake (רודף). ב-Puck-Man המקורי, בלינקי נקרא Akabei (הבחור האדום)
פינקי - הרוח הוורודה (ומכונה "המהירה"). בדרך כלל, פינקי מצטרפת לבלינקי במרדף אחר פק-מן, אך לעיתים היא נוטה להשתרך מאחור. בעוד שבלינקי בדרך כלל מסתובב בפינות עם כיוון השעון, פינקי נוטה לבחור בפנייה נגד כיוון השעון, ויחד הם לוכדים את השחקן משני צידיו, ובעקבות זאת, ב - Puckman המקורי, היא מכונה Machibuse (אורבת). עד הופעתה של סו, הייתה פינקי רוח הרפאים היחידה ממין נקבה.
אינקי - הרוח התכולה (ומכונה "הביישן"). ההתנהגות של אינקי לא קבועה - לעיתים הוא רודף אחרי פק-מן בצורה פעילה, ולעיתים הוא מנסה להימנע ממפגש עם פק-מן או אפילו מסתובב ובורח ממנו. לעיתים מבלבל את השחקן וגורם לו להתנגש ברוח אחרת. במשחק המקורי  אינקי נקרא Aosuke (העוזר הכחול)
קלייד - הרוח הכתומה (ומכונה "הטיפשה"). קלייד לא רודף אחרי פק-מן בצורה פעילה אלא מעדיף לשוטט בדרכו ברחבי המבוך. עם זאת, תכונה זו גורמת לקלייד להיות קשה יותר למעקב, והיא מגדילה את הסיכוי למפגש אקראי ולא מתוכנן עם הרוח. יתר על כן, כאשר פק-מן נוטל גלולת-כוח ומנסה לאכול את כל ארבע הרוחות, לעיתים קשה יותר להגיע לקלייד בזמן בגלל תכונותיו המיוחדות. במשחק גברת פק-מן הוא מוחלף ברוח כתומה נשית הנקראת סו ועל מנת לא ליצור בלבול בין שתי הדמויות צבעה של סו הוחלף בסגול במשחקי ההמשך. אותו הדבר קרה גם במשחק Jr. Pac Man, קלייד הוחלף ברוח כתומה אחרת בשם "טים", אשר הצבע הכתום שלו כהה יותר במקצת משל קלייד. במשחק המקורי קלייד נקרא Guzuta.מכונת הארקייד אפשרה לשנות את השמות ל-Urchin, Romp, Stylist ו-Crybaby באמצעות מתג DIP. את שמות הרוחות רואים ב"פרומו" של המשחק, כאשר אף אחד לא משחק בו.
תנועת הרוחות דטרמיניסטית לחלוטין. האלגוריתמים לבחירת מסלולן אינם אקראיים. ושחקנים מנוסים למדו לנצל את נקודת התורפה הזו על ידי יצירת מסלולים מדויקים עבור כל שלב כדי לסיים אותו ללא פסילה ועם מירב הנקודות.
בגרסה מאוחרת יותר של המשחק ההתנהגות של הרוחות שונתה במעט, אך היא עדיין לא הפכה לאקראית ולכן מסלולים חדשים הומצאו. כיום קימות עשרות גרסאות למשחק.


=== רוחות רפאים נוספות ===
במשחקי ההמשך של פק-מן מופיעות מספר רוחות רפאים חדשות שלא מופיעות במשחק המקורי:

סו - רוח שהופיע לראשונה במשחק גברת פק-מן שבו היא מחליפה את קלייד וצבעה היה כתום. במשחקי המשך צבעה שונה לסגול כדי לא ליצור בבלבול עם קלייד. בדומה לפינקי, גם סו היא נקבה. כמו קלייד היא מסתובבת במבוך באופן אקראי וכשהיא רואה את פקמן היא רודפת אחריו באופן פעיל.
קינקי (ביפן קינזו (kinzo) - רוח צהובה (ומכונה ביפן מנוגד, לא משתף פעולה (בשאר העולם כינויו לא ידוע) שהופיע לראשונה במשחק "Pac-Man Arrangement". למרות היותו פחדן והעובדה שפקמן יכול לאכול אותו כל הזמן, רוח רפאים זאת יכולה להתמזג עם רוחות אחרות וכתוצאה מכך, לקבל כוחות חדשים, כגון:
בלינקי - כאשר משתלב עם קינקי, הוא מקבל מראה כמו של שור אדום עם כפפות אגרוף, ונקרא "Urchin". כאשר בלינקי מתקרב לפק-מן, הוא יכול לנוע במהירות לכיוונו וכך ליצור איתו מגע ולגרום לשחקן לאבד חיים.
פינקי - כאשר משתלבת עם קינקי, היא מקבלת מראה של ארנב ורוד, ונקראת "Romp". מהסדרה פק-מן והרפתקאות רוחות הרפאים חברו יחד. פינקי יכולה לסמן את הנקודה שפק-מן נמצא בה ולקפוץ אליה, וכך להיות קרובה יותר לפק-מן.
אינקי - כאשר יוצר מגע עם קינקי, מקבל משקפיים, חיוך קטן וזנב של ג'יני (המזכיר את זנבו במראהו המודרני בסדרת הטלוויזיה פק-מן והרפתקאות רוחות הרפאים), ונקרא "Stylist". יכול ליצור שכפול של עצמו (ההבדל בין השכפול לאינקי המקורי הוא שלשכפול אין חיוך כמו לאינקי המקורי). כאשר פק-מן יוצר מגע עם השכפול, הוא מאבד חיים והשכפול נעלם.
קלייד - בהשתלבות עם קינקי, מקבל מראה המזכיר את מראהו המודרני מהסדרה פק-מן והרפתקאות רוחות הרפאים, ונקרא "Crybaby". בניגוד לשאר הרוחות, קלייד לא משתמש ביכולת המיוחדת שלו כדי לפגוע בפק-מן. היכולת של קלייד במצב זה היא להוסיף גלולות למבוך ולהרחיק את פק-מן מגמירת השלב.
פונקי - רוח ירוקה שהופיע לראשונה בPac-mania ובו הוא יכול לקפוץ גבוה. שם סוג רוחות אלה ביפן הוא הנפוצים הירוקים (Green Commons).
ספונקי - רוח אפורה שהופיע לראשונה בPac-mania ובו, כמו פונקי, היא יכולה לקפוץ גבוה. קיימת השערה שהיא הופיעה ב Pac-land. שם סוג רוחות אלה ביפן הוא הנפוצים האפורים (Grey Commons).
פאל (ביפן מירו (miru) - רוח צעירה וירוקה שהופיע לראשונה במשחק, Pac & Pal ומאופיינת בקשת ורודה לראשה. במשחק זה פאל עוזרת לפאק-מן באספת הפרסים, וכך גם לגמירת השלבים מהר יותר. באחת הגרסאות של המשחק, הוחלפה בכלב של פאקמן, צ'ומפ צ'ומפ. בדומה לפינקי וסו, גם היא נקבה. פירוש השם "Miru" בסלובנית הוא שלום.חמשת רוחות אלה הם הרוחות הידועות ביותר שלא הופיעו במשחק המקורי. מלבדם קיימות מספר רב של רוחות אך הם לא צברו פופולריות כמו הרוחות המצוינות לעיל.


== פרטי המשחק ==


=== קטעי המעבר ===

במהלך השלבים הראשונים של המשחק, הרצף של המשחק נקטע באמצעות "קטעי מעבר" - סצנות הומוריסטיות מונפשות בכיכוב פק-מן ובלינקי, הרוח האדומה. ישנם שלושה קטעי-מעבר שונים:

בלינקי רודף אחרי פק-מן אל מחוץ למסך. בלינקי מופיע מחדש בתור מפלצת כחולה ופגיעה שמגיעה מהצד השני, כשאחריה פק-מן ענקי. קטע-מעבר זה מופיע לאחר שלב 2.
בלינקי רודף אחרי פק-מן לאורך המסך, אך הוא נתקע במסמר על הרצפה והחליפה שלו נקרעת ממנו ומגלה את הרגל שלו. קטע-מעבר זה מופיע לאחר שלב 5.
בלינקי, עם החליפה תפורה מחדש, רודף אחרי פק-מן לאורך המסך. לאחר ששניהם יוצאים מהמסך, בלינקי חוזר מהצד השני, ערום, וגורר את החליפה שלו. קטע מעבר זה מופיע לאחר שלבים 9, 13 ו-17.במשחקי ההמשך שנוצרו על ידי Midway (מלבד Pac-Man Plus), קטעי המעבר הם למעשה סיפורים, למשל בגברת פק-מן מספרים איך היא ופק-מן נפגשו וילדו ילד, ובמשחק ההמשך Jr. Pac-Man, מספרים איך בנם של פק-מן וגברת פק-מן התאהב ביאם-יאם, בתו של בלינקי. המשחקים של Namco משתמשים בסגנון ההומוריסטי, אך הפעם, עם כל הרוחות.


=== שלב "המסך המפוצל" ===

טכנית, אין למשחק סוף. השחקן יקבל שלבים חדשים אותם הוא יצטרך לסיים כל עוד נותרו לו חיים. אולם, עקב תקלה במשחק, הצד הימני של שלב 256 משובש, מה שהופך את השלב לכזה שאי אפשר לשחק בו מעשית. התקלה נגרמת בגלל הדרך בה נשמר מספר השלב בתכנות של המשחק - באמצעות בייט בודד. 255 הוא המספר הגבוה ביותר אותו ניתן לשמור על ידי שימוש בבייט אחד. כאשר המשחק מנסה להמשיך למספר שגבוה יותר מתבצעת גלישה והמשחק "משתגע".
חובבי פק-מן מתייחסים לשלב זה כאל "השלב הסופי", "שלב המסך המפוצל" או פשוט כאל הסיום של משחק ה"פק-מן". אפילו שקיימות טענות שמישהו עם מספיק ידע לגבי התבנית של המבוך יכול לעבור את השלב, אך ככלל הוא נחשב כבלתי-עביר על ידי שימוש באמצעים לגיטימיים.
ניתן לקבוע את פרטי שלב המסך המפוצל רק על ידי שיפצורים מודרניים. מספר ROM-ים של המשחק (בהם ניתן לשחק באמצעות אמולטור ה-MAME) מכילים אפשרות שבעזרתה ניתן לנקות את השלב מכל הגלולות שבו. בעזרת שיטה זו לא רק שהרבה יותר קל להגיע לשלב 256, אלא גם ניתן לראות מה קורה לאחר שהשלב מושלם.
מכיוון שהצד הימני של השלב לא קיים, פק-מן והרוחות מסוגלות לנוע בו בחופשיות, להוציא מספר סמלים משובשים שמייצגים חלקים שבורים של המבוך. סמלים אחרים מייצגים את גלולות הכוח, אותן חייב השחקן לאכול כדי להמשיך לשלב הבא (בניגוד לשלבים אחרים, אם פק-מן מאבד חיים - גלולות הכוח בצד הימני של המסך יחזרו). מכיוון שהחלקים השבורים של המבוך פזורים במקומות רבים, קשה עד בלתי אפשרי לאתר את כולם.
אם מסיימים את השלב, המשחק מתחיל מההתחלה ללא תקלה וניתן לשחק עד שלב 256 מחדש. אולם, בניגוד לבונוסים ולקטעי המעבר שיחזרו מתחילת המשחק, הרוחות ישמרו על המהירות ועל תכונתן לא להפוך לפגיעות כאשר אוכלים גלולת כוח מהשלבים המאוחרים יותר.


=== שיא הנקודות ===
משחק ה"פק-מן" המושלם (בו השחקן משלים את כל 255 השלבים עם מספר הנקודות המקסימלי וללא פסילות) שוחק ותועד לראשונה בשנת 1999 על ידי בילי מיטשל. הניקוד המקסימלי אליו הגיע מיטשל היה 3,333,360 נקודות. עם זאת, בדצמבר 1982, ילד בן 8 בשם Jeffrey R. Yee קיבל מכתב מנשיא ארצות הברית רונלד רייגן המברך אותו על השיא העולמי של 6,131,940 נקודות - שיא שאפשרי רק אם השחקן עבר את שלב המסך המפוצל (שלב 256). מאז ועד היום קיים ויכוח לגבי אמיתות המאורע. בילי מיטשל הציע פרס של 100,000 דולר למישהו שיוכל להוכיח שהוא עבר את שלב המסך המפוצל לפני האחד בינואר 2000. אף אחד לא הצליח.


== מורשת ==

המשווקים של יצרניות משחקי הווידאו הופתעו לחלוטין על ידי ההצלחה המסחררת של פק-מן ב-1980. מראיונות עם מתכנתים שעבדו בתעשייה בזמן תקופת הזהב של משחקי הארקייד עולה כי מנהלי השיווק התעלמו לגמרי מהמשחק והעריכו שמשחק מרוצים שלהם בשם Rally-X יהיה זה שיסיים את השנה בראש טבלת המכירות. אולם, המשחק תפס תאוצה בקרב קהילת השחקנים והפופולריות שלו האפילה על כל מה שנראה אי פעם בתעשייה. המשחק אפילו עלה על משחק ה"פולשים מהחלל" בדרכו אל התואר "המשחק הפופולרי והמשפיע ביותר של שנות השמונים".
העיצוב הייחודי ומקורי של המשחק עורר אצל יצרני המשחקים השראה ליצור משחקים שונים מסגנון ה"קרב בחלל". "פק-מן" החדיר לתוך עולם משחקי הווידאו אלמנט של הומור אותו המעצבים מיהרו להעתיק, מכיוון שהוא פנה לאוכלוסייה רחבה בהרבה. רבים ממשחקי הווידאו הפופולריים של התקופה, כולל Q*bert, דונקי קונג ו-Frogger חייבים את קיומם להצלחה של "פק-מן".
לאורך השנים נוצר מספר רב של "משחקי-המשך" ל"פקמן". המשחקים הרשמיים של Namco כוללים את Ms. Pac Man, Super Pac-Man, Pac-Land, Pac-Mania (שאותו Namco קנתה מ - Midway והפך למשחק רשמי), ומשחקי ההמשך של Midway (בתגובה לעובדה ש - Namco אסרה עליהם להפוך את גברת פק-מן למשחק רשמי):
Pac-Man Plus ,Jr. Pac Man, משחק הפינבול Baby Pac-Man ומשחק הטריוויה Professor Pac-Man.
בתקופה מאוחרת יותר יצא לאור Pac-Man 2: The New Adventures (ביפן ידוע כ - Hello! Pac-Man) עבור קונסולת Super Nintendo Entertainment System וקונסולת Sega Genesis. בנוסף, גרסאות פיראטיות של המשחק נוצרו, כאשר הבולטת שבהן נקראת Hangly-Man, ששוחררה ב - 1981 על ידי Nittoh, וזכתה למספר רב של חיקויים, כמו Caterpillar של Phi, שבו המבוך אדום, פק-מן מוחלף בזחל והרוחות בעכבישים (אפילו יש חיקוי של Hangly-Man המכיל את הראש של פופאי במקום פק-מן). כמו כן, זמן קצר לאחר היציאה של "פק-מן", נכנסו לשוק משחקי הארקייד משחקי-מבוך רבים נוספים. אחד מהמשחקים, K.C. Munchkin, הורד מהמדפים לאחר שחברת Namco איימה לתבוע את היוצרים עקב הדמיון הבולט ששרר בין המשחקים.
במקביל למשחק, שווקה גם סחורה רבה בכיכובו של פק-מן, החל מחולצות, דרך צעצועים וכלה במשחקי וידאו נישאים. המשחק אף הוביל ליצירת הסינגל "Pac-Man Fever" בביצועם של Buckner & Garcia.


== עיבודים ==


=== סדרות טלוויזיה ===


==== פק-מן ====
זוהי הסדרה הראשונה של פק-מן, ונוצרה על ידי Hanna-Barbera. הסדרה שוחררה ב - 1982 וכללה בה את הדמויות מהמשחקים פק-מן וגברת פק-מן. הסדרה עוקבת אחר פק-מן, אשתו גברת פק-מן (ידועה בשמה הפרטי פפר (Pepper) בסדרה זאת) ובמשפחתם, שחיה בארץ פק, בה הכל עגול (כולל הגאוגרפיה והאדריכלות). ברוב הפרקים פק-מן ומשפחתו נלחמים נגד חמשת הרוחות (בלינקי, פינקי, אינקי, קלייד וסו, הרוח הסגולה (בסדרה זאת, התנהגותם של בלינקי וקלייד הפוכה, וקלייד הוא המנהיג), שנשלחו על ידי מזמרון הרשע (דמות מסתורית שנראית כמו דארת' ויידר ממלחמת הכוכבים ומתנהג כמו גרגמל מהדרדסים), שרוצה לשלוט על העולם באמצעות "גלולות הכוח", שמשמשות כמזון העיקרי ומקור הכוח בעיר פק, ולכן שולח את הרוחות לתקוף את העיר פק. פק-מן ואשתו תמיד מצליחים לאכול את הרוחות ולהציל את המצב בכל פרק. סדרה זאת בעלת שתי עונות, והעונה השנייה מציגה את "גיבור העל" סופר פק-מן מהמשחק בעל אותו השם. ב-1984, Namco שחררה משחק בשם Pac-Land, המבוסס לחלוטין על סדרה זו, ו - 10 שנים לאחר מכן, שחררה את Pac-Man 2: The New Adventures, המשתמש באלמנטים מהסדרה. כמו כן, סדרת Pac-Man World משתמשת בדמויות מסדרה זו, כגון הבן התינוק של פק-מן וצ'ומפ צ'ומפ - הכלב שלו.


==== פק-מן והרפתקאות רוחות הרפאים ====
פק-מן והרפתקאות רוחות הרפאים (Pac-Man and the Ghostly Adventures) (ידועה ביפן כ"עולם פק" (Pac-World)) היא סדרת טלוויזיה המבוססת על סדרת המשחקים פק-מן. היא שודרה בישראל בערוץ הילדים מאז סוף שנת 2013. סדרה זאת סובבת אחר הרפתקאותיו של "פק-מן", הפק-מן הצהוב האחרון בעולם ושני חבריו, צילינדרייה וספיירל, המגנים על עולם פק מהרוחות, לאחר ששער הרוחות נפתח בטעות על ידי פק-מן. בסדרה זאת, ארבעת הרוחות מהמשחק הרשמי, בלינקי, פינקי, אינקי וקלייד, הם חברים של פק-מן ועוזרים לו לעיתים תכופות, בתמורה שהוא יעזור להם למצוא את גופם. פק-מן נשבע לעצור את הרוחות (ואת מנהיגם ביטראיוס, או כל רשע אחר) מלהשתלט על עולם פק, כאשר מחפש אחר הוריו האבודים. סדרה זאת בעלת שתי עונות, ואמורים להשתחרר לה 52 פרקים (35 שודרו). משחק ריצה ללא סוף, המבוסס על הסדרה בשם "Pac-Man Dash", שוחרר למכשירי iOS ואנדרואיד. משחק רשמי המבוסס על הסדרה שוחרר לקונסולות ה-Wii U, Playstation 3, Xbox 360, לנינטנדו 3DS ולמחשב האישי ושוחרר ב-2013. משחק המשך לאותן פלטפורמות שוחרר ב-14 באוקטובר 2014.


=== פיקסלים ===
 ערך מורחב – פיקסליםפק-מן מופיע בסרט פיקסלים שיצא לאקרנים ב-23 ביולי 2015. הסרט מספר על מתקפה חייזרית על כדור הארץ בה נעזרים הפולשים בדמויות משחקי ווידאו רטרו, ביניהם פק-מן.


== קישורים חיצוניים ==

 אתר האינטרנט הרשמי של פק-מן
פקמן - אתר הפק-מן הישראלי ובו מידע בעברית על המשחק וקישורים לאתרים בהם ניתן לשחק בגרסת הפלאש שלו ובמשחקים המבוססים עליו
נועה דוד, פקמן: בקרוב הסרט?, באתר נענע 10, 26.5.2008 - על אפשרות להפקת גרסה קולנועית למשחק הפק-מן, לאור גיוס כספים למיזם
פקמן - אתר בו מידע על ההיסטוריה של המשחק, שיאים של שחקנים וגם ניתן לשחק בגרסאות הפלאש של המשחק ומשחק ההמשך, גברת פקמן
גוגל פק-מן - המחווה שגוגל עשו למשחק פק-מן ב - 2010 לכבוד יום הולדת ה-30 שלו, בה ניתן לשחק במשחק המקורי במבוך בסגנון הסמל של גוגל
How Pac-Man’s Ghosts Think & Hunt | Game/Show | PBS Digital Studios - הסבר על ההתנהגות של הרוחות בפק-מן וההשפעה שלהן על חוויית המשחק (באנגלית)