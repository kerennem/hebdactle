בורסה (בטורקית: Bursa) היא עיר בצפון-מערב טורקיה ובירת הנפה הקרויה על שמה. לעיר מעמד של עיר מטרופוליטנית (Büyükşehir - "עיר גדולה") ובשנת 2021 אוכלוסייתה נאמדה בכ-3.1 מיליון בני אדם, בורסה היא העיר השנייה בגודלה במחוז מרמרה והרביעית בטורקיה כולה (אחרי איסטנבול, אנקרה ואיזמיר). 
השם בורסה מקורו בשם היווני פרוסה (Προύσα), ששובש ל"ברוסה" ושובש שוב ל"בורסה". העיר נוסדה במאה השנייה לפנה"ס. לאחר כיבושה בידי העות'מאנים בשנת 1326 שימשה כבירתם במהלך המאה ה-14. 
בורסה שוכנת לרגלי הר אולו  (2,493 מטר) שבו נמצא אתר הסקי הגדול במדינה. האזור משופע במעיינות חמים ההופכים את המקום למרכז תיירות חורף. העיר מהווה מרכז לתעשיית המשי הטורקית.


== יהודי בורסה ==
כבר בתקופה הביזנטית ישבו בבורסה יהודים רומניוטים (דוברי יוונית). בשנת 1324, לאחר הכיבוש העות'מאני, התיר הסולטאן אורחאן לבנות את בית הכנסת "עץ החיים". לאחר הגעת יהודים ספרדים מגירוש ספרד, התערבבו בתוכם היהודים המקומיים. בין בתי הכנסת המפורסמים, היה בית כנסת "הגירוש". בשנת 1955 נותרו בבורסה כ-500 יהודים וכיום כ-60 בלבד.
במהלך מלחמת העולם הראשונה, הוגלו לעיר מנהיגי השומר. אבשלום פיינברג שהה שם כשהמתין לאישור יציאה לאירופה, משום שבעיר גרו מספר קרובים שלו אחרי גירושם מארץ ישראל בהיותם מקורבים לארגון השומר.


=== יהודי בורסה בארץ ישראל ===
יהודי בורסה, כיהודי טורקיה ויוון, עלו במרוצת הדורות לארץ ישראל והתיישבו בערים הוותיקות כחלק מן היישוב הספרדי. בירושלים קיים בית תפילה השוכן ברחוב הנביאים. שמו בית כנסת עולי בורסה והוא נוסד בשנת 1932. בית הכנסת משמר עדיין את המנגינות הישנות של הנוסח הספרדי ובימי שבת וחג מתקיים בו מניין מצומצם. בבית הכנסת ישנם ספרי תורה רבי ערך וביניהם ספר תורה שניצל מן העיר העתיקה, לפני שנפלה בידי הלגיון הערבי, ספר תורה מבית כנסת "גירוש" שהובא מבורסה שבטורקיה וכן ספר תורה שהיה מופקד בקבר רחל.


== ערים תאומות ==


== לקריאה נוספת ==
אות מאבשלום, נאוה מקמל-עתיר. מספר, בין השאר, על שהותו של אבשלום פיינברג בעיר.


== קישורים חיצוניים ==

 אתר האינטרנט הרשמי של בורסה  (בטורקית)
עיריית בורסה
בורסה, באתר אנציקלופדיה בריטניקה (באנגלית) בורסה, ברשת החברתית פייסבוק
 בורסה, ברשת החברתית טוויטר
 בורסה, ברשת החברתית אינסטגרם
 בורסה, סרטונים בערוץ היוטיוב


== הערות שוליים ==