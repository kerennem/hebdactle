
== תולדות ותקופות האומנות הפרה-היסטורית ==
אמנות פרה-היסטורית מתייחסת לאמנות שנוצרה בתרבויות פרהיסטורית, עד לתקופת התפתחות הכתיבה או סוג אחר של רישום ותיעוד. בשלב זה מתחילה תקופת אומנות עתיקה. אי לכך, תארוך סוף תקופת האומנות הפרה-היסטורית שונה בין חלקי עולם שונים.
לא ניתן לקבוע בוודאות מתי התחיל האדם ליצור אומנות, כן וודאי קיומה של אומנות בתקופות הפלאוליתית העליונה, עד 40,0000 לפני הספירה. בספטמבר 2018 מדענים דווחו על תגלית שעשויה להיות ציור, לטענת חלק מהארכאולוגים, פרי יצירת הומו-ספיאנס. אם כך, זהו חפץ האומנות המוקדם ביותר המוכר לאדם (לפני 73,000) שמקדים את התגליות הקודמות בכ-30,000 שנה.


=== התקופה הפלאוליתית התחתונה והתיכונה ===

בעבר האמינו כי האדם המודרני הוא היצור היחיד המסוגל להביע את עצמו באמצעות האומנות, אולם פריטים שנתגלו החל משלהי המאה ה-19 מצביעים על האפשרות כי זמן רב לפני מעשי האומנות של ההומו סאפיינס יצר ההומו ארקטוס יצירות אמנות משלו.
היצירה הקדומה ביותר שהיא, על-פי המשוער, יצירת אמנות, נוצרה לפני 500,000 עד 300,000 שנה, בתקופת ההתרבות האשלית התיכונה. אורכו של חפץ זה (ונוס מטן טן, שהתגלה במרוקו, הוא כ-6 סנטימטר, והוא מזכיר דמות אדם. קיימת אפשרות שמדובר בחפץ שנוצר באופן טבעי, אך סימנים מסוימים על פניו מצביעים, ככל הנראה, על עיצוב בכלים קדומים, ונראה שהוא נצבע. נמצא כי חומר שומני שעטף את החפץ הכיל תערובת של ברזל ומגנזיום המצויים באוֹכְרָה, ומצביעים על ניסיון לקשט את העצם, ללא קשר למקורו. הזיהוי של עצם זה כיצירת אמנות שנוי במחלוקת. חפץ דומה, פסלון ונוס שנמצא בברכת רם שבישראל ומתוארך לתקופה שלפני כ־250,000 שנה או יותר, והוא שנוי במחלוקת דומה.מן התקופה שלפני כ-350,000 שנה נמצאו כלים שונים, ועליהם תבניות סימטריות, שכאילו נעשו באקראי ולא מתוך כוונה אמנותית. מכיוון שאין לתבניות אלה תכלית מעשית, יש המשערים שנוצרו לשם קישוט אמנותי. פריטים כאלה נמצאו לדוגמה באתר בילצינגסלבן (Bilzingsleben) בתורינגיה שבגרמניה. עדיין לא ברור, אם כך, האם אמנות התקיימה בתקופות קדומות כל-כך.
במערת בלומבוס (Blombos) בדרום אפריקה נתגלו אבנים שעליהן מערך אדום מורכב של חריצים, המתוארכות לתקופה שלפני כ-70,000 שנה. אם אכן מדובר ביצירות אמנות, אלו יהיו מן היצירות המוקדמות ביותר שיצר הומו סאפיינס. ארכאולוגים אחדים, ובהם ריצ'רד קליין מסטנפורד, מפקפקים בכך שאכן מדובר במעשי אמנות, משום שאין להם כל מאפיין אחר של תהליכי חשיבה מתקדמים. במידת-מה תלויה השאלה בהגדרתם של חפצי אמנות. לפי חוקרים אחרים, הסימטריה המאפיינת את צורתם של כלים, כמו גרזני היד וקצות החצים הדקים, נחשבים לביטוי אמנותי, ואם כך גם הממצאים במערת בלומבוס הם אמנות.


=== התקופה הפלאוליתית העליונה ===

התגליות השונות של יצירות אומנות מהתקופה הפלאוליתית העליונה כוללות ציורים (ציורי מערות, ציורי סלע), תבליטים, גילופים ועבודות פיסול חלקם משולבים בגוף הסלע, שמלוטש לדמות המוצגת או חלקה, חלקם כיצירות נפרדות על פלטות אבן או עצמות בעלי חיים, כגון קרני צבי. כמעט ולא ניתן למצוא תיאורי האדם או מסיכות טקסיות בתקופה זו. עיקר היצירות מתארות בעלי חיים (הרוב המכריע) או דפוסים שונים ומשונים. הצגת האדם ועלילות חייו תפסה תאוצה בתקופה מאוחרת יותר, בתקופה הנאוליתית.
תגליות אלה אינן מרוכזות אלא מפוזרות באזורי העולם השונים, כולל בארצות אירופה, ספרד, צרפת, איטליה, גרמניה ואנגליה, בסיביר הרוסית, באזור הנהר הרוסי דון, באלז׳יר כולל, כמובן, התגלית המדהימה בסהרה בטאסילי נאז׳ר, שכוללת אלפי ציורי סלע ויצירות אומנות אחרות מתקופות יצירה שונות שנמשכות לתוך תקופות מאוחרות.
ממערת אלטאמירה בספרד, דרך המערות הצרפתיות, מערת לאסקו, מערת פון דגום(Font-de-gaume). כן נמצאו פיסלונים בהם גילוף של בעלי חיים ודמויות נשיות שופעות איברים, כמו למשל ונוס מווילנדורף. דמות זו נמצאה בווילנדורף שבאוסטריה, גודלה 11.1 ס"מ והיא מצופה באוֹכְרָה אדומה. בשנת 2002 נמצא בצרפת מסכה שנקראת מסכת רוש-קוטאר (Mask of la Roche-Cotard) על גדות נהר לורה. המסכה תוארכה ל-35,000 שנה לפני זמננו, והיא עשויה מאבן צור שטוחה שעוצבה בדומה לחלק העליון של הפנים. לצורך יצירת עיניים הוכנסו לתוך חורים באבן חתיכות עצם. זהו אחד מפריטי האמנות המוקדמים ביותר באירופה.
ניתן לזהות עומק אומנותי מסוים ביצירות אומנות מתקופה זו. האדם של התקופה הפוליאוליתית העליונה היה הומו ספיאנס וידע לגלף נשק, עסק בצייד, לא עסק בעיבוד אדמה וטרם למד לביית בעלי חיים. עם זאת, האדם כן עסק באומנות, מה שמצביע על כך שאומנות היא תכונה בסיסית ביותר של הקיום האנושי שקודמת למושגים כמו מדינה, רכוש וודאי מושגים מורכבים כגון אינדיבידואל. זהו אדם אלמנטרי איך יצירותיו משלבות מאפיינים שאינם אלמנטריות כלל. אחד מציורי מערת אלטאמירה מציג תאו ענק בעל קווי מתאר ברורים, תוך הבלטת מבנהו האנטומי ופרופורציות מדויקות. עם זאת, האופי הכללי של הציורים מזכיר ציורי ילדים, שרובם כאוטיים בעלי פרטים רבים שחסרים קונטקסט מובנה של קישוריות וסיבתיות בין הפרטים והסביבה. עיקר הפרימיטיביות באה לידי ביטוי בהגבלת מרחב היצירות להצגת בעלי חיים, הנצודים בפרט.
כנראה אומנות התקופה נבעה ושמשה את האמונות שציורים או ריטואלים קשורים יתורגמו למציאות, כגון הצלחה בצייד וכד׳, אך אין לזלזל בהם, שכן אלה הם ביטויים ראשונים של מה שצפוי להתפתח כתחומי הדת המדע והאומנות כפי שאנו מכירים היום.


==== התקופה המזוליתית ====
מן התקופה המזוליתית מוכרות דוגמאות של חפצי אמנות שונים, כגון חלוקי אבן צבועים וסלעים מקושטים. נמצאו גם דוגמאות לתבניות שונות על חפצי-סידקית שבשימוש יום-יומי.


=== התקופה הנאוליתית ===

אנשי הג'ומון ביפן הכינו דמויות חרס וכלי אחסון מקושטים בתבניות שנוצרו על ידי הטבעת חימר רטוב בחבלים מלופפים ובמקלות, ברמת תחכום גבוהה למדי.
תרבויות נאוליתיות רבות ממרכז אירופה ייצרו פסלוני בעלי-חיים, בדרך כלל ממין נקבה.
מונומנטים מגליתיים מן התקופה הנאוליתית נמצאו באתרים רבים, וגילם החל מ-7,000 שנה. ההיפוגאום של חל-ספליני והמקדשים המגליתיים במלטה, כולם במלטה ומתוארכים החל במאה ה-36 לפני הספירה, הם בין המונומנטים הקדומים בעולם, ולצד ארכיטקטורה פשוטה יש להם מרכיבים סמליים לא מבוטלים. לצד המונומנט הנודע בסטונהנג', שמתקופת הברונזה הקדומה, נמצאו מונומנטים גם באתרים אחרים באירופה, ובהם בקרנאק שבצרפת, ובאיי אורקני.


=== תקופת הברונזה ===
במהלך האלף השלישי לפני הספירה החלה תקופת הברונזה באירופה, ועמה נוצרו אפשרויות חדשות ליצירת אמנות. היעילות הגוברת של כלי הברונזה איפשרה לייצר חפצי אמנות בכמות ובמורכבות הולכים וגדלים, וכך נוצר לראשונה עודף של יצירות כאלה - דבר שהביא, בהדרגה, להיווצרות מעמד של אמנים. בזכות העושר המצטבר החל ייצור של חפצי מותרות, במיוחד כלי נשק מקושטים. סלעים מאוירים נמצאו במספר מקומות בשוודיה ובצפון איטליה.
בחפירות תרבות עמק האינדוס התגלו מספר פסלים מברונזה ובהן פסל הנערה הרוקדת המתוארך לתחילת האלף השלישי לפנה"ס.


== ראו גם ==
ממצאים מתקופת האבן בטורקיה
צ'טלהויוק
אבולוציה של האדם
אמנות ניאנדרטלית


== לקריאה נוספת ==
הלן גארדנר, אמנות פרהיסטורית, בתוך האמנות מראשיתה ועד ימינו, עמ' 50 - 58, הוצאת מסדה, תל אביב, תשי"ד


== קישורים חיצוניים ==

ממותה מגולפת מלפני 35,000 שנה.


== הערות שוליים ==