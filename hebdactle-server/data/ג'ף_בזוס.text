ג'פרי פרסטון "ג'ף" בזוס (באנגלית: Jeffrey Preston "Jeff" Bezos; נולד ב-12 בינואר 1964) הוא יזם, נדבן ואיש עסקים אמריקאי. בזוס הוא מייסד, יו"ר הדירקטוריון ולשעבר נשיא ומנכ"ל של חברת אמזון. נכון לאפריל 2022 הוא האדם השני העשיר בעולם, עם הון המוערך בכ-182 מיליארד דולר.


== ביוגרפיה ==
בזוס נולד בשם ג'פרי פרסטון יורגנסן (Jeffrey Preston Jorgensen) באלבקרקי, ניו מקסיקו שבארצות הברית. הוריו הם טד יורגנסן, לוליין בקרקס, וג'קי גייס, שילדה אותו כשהייתה בת 16. נישואי הוריו נמשכו מעט למעלה משנה. משפחתהּ של אימו התיישבה בטקסס ובמשך הזמן רכשה חווה בת 101,000 דונם בקוטולה. סבו מצד אמו היה המנהל האזורי של הוועדה לאנרגיה אטומית של ארצות הברית באלבקרקי. הוא הקדים לפרוש לגמלאות ובילה בחווה זמן רב עם נכדו, ששהה שם בקייצים רבים ועבד איתו. כבר בצעירותו הפגין בזוס כישרון מכני מרשים: כפעוט ניסה לפרק את העריסה שלו עם מברג. כשהיה בן חמש נישאה אמו בשנית, הפעם למיגל בזוס. מיגל נולד בקובה, וכשהיה בן 15 היגר לארצות הברית לבדו. הוא למד באוניברסיטת אלבקרקי, התחתן ואימץ את ג'ף כבנו החוקי. לאחר הנישואים עברה המשפחה ליוסטון שבטקסס, ומיגל החל לעבוד כמהנדס באקסון מוביל. מיגל בזוס העניק לבנו המאומץ חינוך ליברטריאני הסולד ממעורבות ממשלתית בחייו הפרטיים והכלכליים של האזרח.[דרוש מקור]בזוס גילה עניין רב בתחומי המדע. הוא התקין אזעקה חשמלית על מנת להרחיק את אחיו הקטנים מחדרו. הוא הסב את המוסך של הוריו למעבדה לפרויקטים מדעיים. המשפחה עברה למיאמי שבפלורידה, ובעת לימודיו בתיכון, השתתף ב-Student Science Training Program שהתקיימה באוניברסיטת פלורידה, וזכה ב-1982 ב-Silver Knight Award.
בזוס החל ללמוד באוניברסיטת פרינסטון והתכוון ללמוד פיזיקה, אך במהרה עבר לתחום המחשבים האהוב עליו, וב-1986 סיים בהצטיינות יתרה תואר ראשון בהנדסת חשמל ובמדעי המחשב והיה חבר אחוות פי בטא קפא.
על פי דירוג "פורבס", ביולי 2021 היה בזוס האיש העשיר בעולם, עם הון של מעל 212 מיליארד דולר.


== קריירה ==
לאחר סיום לימודיו עבד בזוס בוול סטריט בתחום מדעי המחשב. לאחר מכן עבד על הקמת רשת לסחר בינלאומי לחברה שנודעה בשם פיטל (Fitel). מקום עבודתו הבא היה Bankers Trust, שם התקדם לדרגת סגן נשיא בגיל 28. בהמשך עבד בתחום מדעי המחשב גם בחברת ניהול ההשקעות הבינלאומית D. E. Shaw & Co., שנוסדה בארצות הברית.


=== אמזון ===
בזוס הקים את אמזון ב-1994 לאחר שכתב את התוכנית העסקית שלה בנסיעה מחוף לחוף מניו יורק לסיאטל. בתחילה הקים בזוס את אמזון, החברה שהפכה אותו לאחד מיזמי ה.com הבולטים ולמיליארדר, במוסך שלו.
משכורתו החודשית כמנכ"ל בשנת 2010 הייתה 81,840 דולר, כשלכך התווספה עלות אבטחתו האישית בסך כ-1.6 מיליון דולר. הוא מחזיק ב-16% ממניות אמזון.
בזוס ידוע בנטייתו להקדיש תשומת לב מרבית לפרטים עסקיים. הוא תואר על ידי אתר האינטרנט Portfolio.com כ"טייקון חסר דאגות שבעת ובעונה אחת הוא גם "מיקרו-מנהל" ידוע לשמצה העוקב מקרוב ומבקר את עבודת הכפיפים לו... מנהל הרוצה לדעת הכול, החל מזוטות חוזה ועד כיצד הוא מצוטט בכל ההודעות לעיתונות שמפרסמת אמזון".
ב-2 בפברואר 2021 הודיע בזוס על פרישתו הקרובה מתפקידו כמנכ"ל אמזון, ומעבר לתפקיד יושב ראש החברה. ב-5 ביולי 2021 סיים את כהונתו כמנכ"ל והוחלף בידי אנדי ג'אסי.


=== בלו אוריג'ין ===
בשנת 2000 ייסד בזוס את חברת האווירונאוטיקה "בלו אוריג'ין" (Blue Origin) שמטרתה לאפשר שיגורים פרטיים של בני אדם לחלל. החברה נחשפה לציבור רק כשש שנים לאחר שנוסדה, כאשר רכשה שטח אדמה גדול במערב טקסס, לצורך הקמת מתקן לניסיון ולשיגור החללית. ב-2011 אמר בזוס בראיון כי ייסד את החברה על מנת "לאפשר לכל אחד לטוס לחלל" וכי החברה מחויבת להקטין את העלות ולהגדיל את הבטיחות של טיסה כזאת. במאי 2017 מכר בזוס מניות אמזון בסך 940 מיליון דולר, לשם מימון המיזם.


=== רכישת הוושינגטון פוסט ===
ב-5 באוגוסט 2013 הודיע בזוס על רכישת העיתון וושינגטון פוסט תמורת 250 מיליון דולר מהונו הפרטי.


== קרן כדור הארץ של בזוס ==
בפברואר 2020 בזוס הקים קרן מלחמה בשינוי האקלים, והודיע בחשבון האינסטגרם שלו שהשקיע בקרן 10 מיליארד דולר. הקרן תסייע למדענים ופעילי איכות הסביבה למצוא דרכים לצמצום שינוי האקלים.


== הכרה ==
ב-1999 נבחר בזוס לאיש השנה של המגזין טיים. ב-2008 נבחר על ידי U.S. News & World Report לאחד מטובי המנהיגים של אמריקה. באותה השנה גם הוענק לו תואר דוקטור לשם כבוד בתחומי הטכנולוגיה והמדע מאוניברסיטת קרנגי מלון. ב-4 באפריל 2012 נבחר על ידי פורבס למנכ"ל הטוב ביותר בארצות הברית לאחר שהניב לבעלי המניות של החברה תשואה שנתית ממוצעת של 36% מאז 1998. ביולי 2017 דורג לראשונה על ידי מגזין פורבס כאדם העשיר בתבל, עם הון של למעלה מ-90 מיליארד דולר, ביולי 2018 נאמד הונו ב-137 מיליארד דולר.בזוס אף חבר בקבוצת בילדרברג ולקח חלק בכנס שקיימה הקבוצה בסנט מוריץ, שווייץ ב-2011.


== חיים אישיים ==
בזוס נישא למקנזי בזוס בשנת 1993 ולזוג ארבעה ילדים. בינואר 2019 הודיעו השניים על כוונתם להתגרש. על פי מגזין ה"נשיונל אינקוויירר" סיבת הגירושים היא בגידתו של ג'ף באשתו בכך שניהל רומן עם מנחת הריאליטי, לורן סאנצ'ז, מאפריל 2018.באפריל 2019 פורסם הסכם הגירושים של הזוג בזוס, ולפיו תקבל מקנזי בזוס רבע ממניותיו של ג'ף בזוס באמזון, חלק ששוויו 35.6 מיליארד דולר. זכויות ההצבעה בגין חלק זה יישארו בידי ג'ף בזוס. זכויות הזוג בעיתון וושינגטון פוסט ובחברת בלו אוריג'ין נותרו במלואן בידי ג'ף בזוס. גם לאחר חלוקת רכוש זו נותר ג'ף בזוס האיש העשיר בעולם, עם הון של כ-110 מיליארד דולר.בבעלותו היאכטה הגדולה בעולם, הקרויה Y721, שעלותה מוערכת ביותר מ-500,000,000 דולר.


== לקריאה נוספת ==
איילת כרמל, תיק אישי: 40 טייקונים בינלאומיים, ידיעות אחרונות - ספרי חמד - גלובס, 2006. עמ' 54–58


== קישורים חיצוניים ==

 ג'ף בזוס, ברשת החברתית טוויטר
 ג'ף בזוס, ברשת החברתית אינסטגרם
ג'ף בזוס, באתר אנציקלופדיה בריטניקה (באנגלית)
דורה קישינבסקי, החוש השישי של מנכ"ל אמזון, באתר כלכליסט, 4 במאי 2009
דידי חנוך, האם ג'ף בזוס הוא היורש הרוחני של סטיב ג'ובס?, באתר הארץ, 2 בספטמבר 2011
קרן צוריאל הררי, ששת השיעורים של ג'ף בזוס, באתר כלכליסט, 30 בדצמבר 2013
 ציפי שמילוביץ, שרשרת אמזון, באתר "ידיעות אחרונות", 23 באוגוסט 2017
אושרית גן-אל‏, ג'ף בזוס, מנכ"ל אמזון, הוא עכשיו האיש העשיר בהיסטוריה, באתר וואלה!‏, 10 בינואר 2018
ויקי אוסלנדר, ‏ג'ף המרטש: בזוס מאיים על חברות המדיה והקמעונאות, באתר גלובס, 11 בינואר 2018
ניק וינגפילד ונלי בואלס, הניו יורק טיימס, מבריק, מסתורי, קר: האיש העשיר בעולם נחשף, באתר TheMarker‏, 18 בינואר 2018
רנדל ליין, בזוס ללא מעצורים: ראיון בלעדי עם האדם העשיר בעולם, באתר "פורבס ישראל", 4 בנובמבר 2018


== הערות שוליים ==