טויוטה (ביפנית: トヨタ自動車‏; באנגלית: Toyota) היא חברה יפנית לייצור כלי רכב, שהמטה שלו ממוקם בעיר טויוטה שבמחוז אאיצ'י, יפן. היא מייצרת את המותגים טויוטה, לקסוס וסאיון, ושולטת ביצרנית הרכב היפנית דייהטסו. היא יצרנית הרכב הגדולה בעולם ומעסיקה מעל 330 אלף עובדים. החברה נחשבת למובילה עולמית בשיטות פיתוח וייצור, ושיטת Toyota Production System שפותחה בה, חוללה מהפכה בתעשיית הרכב והשפיעה גם על תעשיות אחרות. יכולת הייצור הביאה אותה להיות אחת מיצרניות הרכב הגדולות בעולם, עם פס ייצור של יותר מעשרה מיליון מכוניות בשנה.
בין השנים 2008–2014, הייתה טויוטה יצרנית הרכב המובילה בעולם במספר מכירות כלי רכב.


== הקמתה וראשיתה ==

טויוטה הוקמה בספטמבר 1933 כחטיבה חדשה של חברת טויודה, שעסקה בייצור מכונות אריגה לטקסטיל. מנהל החטיבה הראשון היה קישירו טויודה, בנו של סאקיצ'י טויודה, מייסד החברה. המנוע הראשון של החטיבה פותח בשנת 1934, והמכוניות הראשונות (מודל A1 ו-G1) הוצגו בשנת 1935. בשנת 1936 החל הייצור הסדרתי של המכונית הראשונה, מודל AA.
חטיבת הרכב הפכה לחברה נפרדת ונרשמה תחת השם 'טויטה' ב-28 באוגוסט 1937. באותה שנה הוקם המפעל הראשון של החברה לייצור רכב בעיר קורומו שביפן. במהלך מלחמת העולם השנייה החברה עסקה בעיקר בייצור משאיות עבור הצבא היפני כולל משאית אמפיבית Su-Ki, ומפעליה לא הופצצו על ידי בעלות הברית. בשנת 1947 החל מחדש יצור המכוניות הפרטיות, שנמכרו בשם "טויופט" (Toyopet). הדגם הראשון שנמכר תחת שם זה היה ה-SA. לאחר הכניסה לשוק האמריקאי הוחלט להפסיק את השימוש בשם זה, מכיוון שהוא יצר אסוציאציה לחיות מחמד (pet באנגלית). השם המשיך להיות שימושי בשווקים אחרים עד מחצית שנות ה-60.
בשנת 1956 הוקמה רשת סוכני המכירות.
בשנת 1958 החלו מכירות רכבי החברה בארצות הברית, שהסתכמו בסיום השנה במכירת 287 כלי רכב מדגם הקראון (Crown) וכן רכב SUV מדגם לנד קרוזר אחד.
בשנת 1963 הקימה טויוטה את המפעל הראשון שלה מחוץ ליפן במלבורן, אוסטרליה.


== שנים מאוחרות ==
במהלך השנים החברה הקימה מפעלים מקומיים לייצור והרכבה בארצות הברית, בריטניה, צרפת, אוסטרליה, קנדה, אינדונזיה, פולין, דרום אפריקה, טורקיה, ברזיל, הודו, ארגנטינה, צ'כיה, מקסיקו ותאילנד. מכוניות משפחתיות קומפקטיות מיוצרות במותג "קורולה" משנת 1966, ונמכרו במעל 28 מיליון יחידות. מותג היוקרה לקסוס נולד בשנת 1989 כדי להתחרות בשוק האמריקאי במותגי היוקרה האירופאים כדוגמת מרצדס, BMW ואאודי. בעשור הראשון של המאה ה-21 החלה טויוטה למכור את המותג לקסוס גם בשאר העולם.
מניות החברה נסחרות בבורסות של טוקיו וניו יורק.
ברבעון הראשון של 2007 מכרה טויוטה יותר מכוניות מג'נרל מוטורס, שהחזיקה בתואר יצרנית הרכב הגדולה בעולם מאז 1931, אולם בסיכום שנתי ג'נרל מוטורס עדיין החזיקה בראשות המכירות.
ב-2012 חתמה טויוטה על הסכם שיתוף פעולה עם סובארו ויצירת דגם משותף - טויוטה GT86, שנמכר גם כסובארו BRZ.
ביולי 2012 ייצרה טויוטה את המכונית ה-200 מיליון. ובשנת 2013 יוצרה הקורולה ה-40 מיליון.
ל"טויוטה" חלק של 50.1% במניות חברת ייצור המשאיות והאוטובוסים הינו מוטורס (נכון לשנת 2012).
בשנת 2014, מיליוני מכוניות של טויוטה שיוצרו בין השנים 2000 ל-2014, נקראו לטיפול חוזר בכריות האוויר שלהם. במכוניות אלו כמו ביצרניות נוספות, נתגלו תקלות שונות בכריות האוויר שיוצרו על ידי חברת טאקאטה.


== לקסוס ==
 ערך מורחב – לקסוס
המותג לקסוס הושק בארצות הברית בינואר 1989 במטרה להתחרות במותגי היוקרה האירופאים כדוגמת מרצדס, ב.מ.וו ואאודי. הרכבים הראשונים החלו להמכר בספטמבר באותה שנה. בסיום 1990, השנה המלאה הראשונה, עמדו המכירות על למעלה מ-63,000 כלי רכב שנמכרו. בשנת 1992 זכתה לקסוס בתואר רכב היוקרה המיובא הנמכר ביותר בארצות הברית. לקסוס החזיקה בתואר רכב היוקרה הנמכר ביותר בארצות הברית במשך 11 שנים ברציפות (2000 - 2010).
בשנת 2005 יצרה טויוטה הפרדה ארגונית בינה ובין לקסוס, שהחל לפעול כמותג עצמאי. באותה שנה הוחל בשיווק דגמי לקסוס, שעד אז שווקו כדגמים מקבילים, בשם "טויוטה", גם ביפן. באפריל הציגה החברה את דגם ה-RX450h - הדגם הראשון של החברה שהונע באמצעות טכנולוגיה היברידית. כיום מוצעים כל דגמי החברה גם בגרסה היברידית.
המותג לקסוס משווק בישראל מאז שנת 2006 על ידי חברת לקס מוטורס.


== הנעה חלופית ==


=== הנעה היברידית ===

בשנת 1993 איג'יי טויודה, נשיא החברה, הביע את דאגתו לעתיד תעשיית הרכב. בעקבות כך יושירו קימברה, סמנכ"ל המחקר ופיתוח יזם את פרויקט G21, שהחל לפעול בפברואר 1994. המטרה הייתה לייצר מכונית משפחתית קטנה בעלת ביצועים ומחיר הדומים למכוניות אחרות בקטגוריה ותהיה גם חסכונית באנרגיה. בשלב הראשון הוגדרה כמטרה ייצור מכונית משפחתית קטנה שתצרוך 50% מצריכת הדלק של הקורולה.
בשנת 1995 הוצג בתערוכת הרכב של טוקיו דגם הפריוס, רכב המונע בטכנולוגיית (HSD(Hybrid Synergy Drive-הנעה היברידית, המשלבת מנוע בנזין עם מנוע חשמלי. ייצור הרכב החל באוקטובר 1997, בכך הפך הפריוס להיות הרכב ההיברידי הראשון שיוצר בייצור המוני. בשנים הראשונות נמכר הדגם רק ביפן, אך החל משנת 2000 הוא מופץ ברחבי העולם. בשנת 2001 החלה החברה לייצר את הפריוויה בגרסה היברידית, בשנת 2005 החלה החברה לייצר את רכב הקרוסאובר היילנדר בגרסה הברידית ובשנת 2006 נוספה גרסה היברידית לקאמרי.
בשנת 2005 החלה טויטה לייצר גרסאות היברידיות גם לרכבי לקסוס, כשיצרה גרסה היברידית לדגם ה-RX. כיום כל הדגמים של החברה מוצעים גם כרכבים היברידיים. נכון ליולי 2015 נמכרו למעלה מ-7 מיליון כלי רכב היברידיים מתוצרת החברה, כמחציתם הם כלי רכב מדגם הפריוס. בנוסף לכך, נמכרו כ-800 אלף כלי רכב היברידיים מתוצרת לקסוס.


== הנעה חשמלית ==
בין השנים 1997–2003 החכירה טויוטה בארצות הברית בליסינג את ה-RAV4 EV, דגם חשמלי לרכב הקרוסאובר של החברה.


== טכנולוגיה משולבת ==
הפריוס היא הרכב ההיברידי הראשון שיוצר בייצור המוני, אך הצלחתו הגדולה הביאה עימה גם מתחרים, דוגמת ההונדה אינסייט. על מנת לשמר את מעמדה כמובילה החלה טויוטה בשנת 2007 לפתח את דגם הפריוס פלאג אין (היברידי נטען). הרכב הוא שילוב בין מנוע חשמלי עצמאי, הניתן לטעינה מרשת החשמל הביתית ומאפשר נסיעה לטווח של 24 ק"מ. בנוסף, קיים ברכב מנוע היברידי זהה לזה המותקן בפריוס הרגילה, פרט לסוג המצברים (ליתיום-יון עם 56 תאים לעומת ניקל-מתכת-הידריד עם 168 תאים).
בין השנים 2007 – 2010 ערכה החברה מבחני לרכב במדינות שונות, ביניהן צרפת, בריטניה, ארצות הברית ויפן. הגרסה הסופית של הרכב הוצגה לראשונה בתערוכת פרנקפורט שהתקיימה בדצמבר 2011 ושיווק הרכב בעולם הוחל במהלך שנת 2012. נכון ליולי 2015 נמכרו בעולם למעלה מ-73 אלף כלי רכב מדגם זה.


== ספורט מוטורי ==


=== אליפות העולם בראלי ===
טויוטה לקחה חלק באליפות העולם בראלי (WRC) בין השנים 1989–2001. הקבוצה זכתה 4 פעמים באליפות הנהגים עם דגם הסליקה (1990,1992-94) ופעמיים באליפות היצרנים (1993–1994). בשנת 1999 זכתה הקבוצה באליפות היצרנים עם הקורולה. בינואר 2015 הודיעה החברה על כוונתה לשוב ולהתחרות בסבב בעונת 2017 עם דגם של יאריס.


=== פורמולה 1 ===
בשנת 2002 הקימה טויוטה את קבוצת פנסוניק טויוטה רייסינג (Panasonic Toyota Racing) שלקחה חלק באליפות הפורמולה 1. שלוש העונות הראשונות לא האירו פנים לקבוצה שסבלה מבעיות מכניות ומתאונות. בעונת 2005 חל שיפור בהישגי הקבוצה ובמהלכה הגיעה 5 פעמים לפודיום. בסיום העונה דורגה הקבוצה במקום הרביעי באליפות היצרנים עם 88 נקודות.
בעונות הבאות התקשה, שוב, הקבוצה להשיג נקודות ולא הגיעה לפודיום עד עונת 2008. בעונת 2009 שיתפה הקבוצה פעולה עם קבוצת בראון GP וסיימה אותה במקום החמישי. למרות ההצלחה היחסית, בסיום העונה הודיעה טויוטה כי היא מפסיקה את השתתפותה בסבב התחרויות


=== NASCAR ===
בשנת 2004 הצטרפה טויוטה לסבב מרוצי הטנדרים של נאסקאר (NASCAR Camping World Truck Series) עם דגם הטונדרה. בשנת 2006 זכה טוד בודני, נהג הקבוצה באליפות הראשונה. מאז זכתה החברה ב-4 אליפויות נוספות (2008, 2010, 2013, 2014). בעקבות ההצלחה בסבב הטנדרים הצטרפה הקבוצה בשנת 2007 גם לתחרויות בסבב מרוצי הנאסקאר (Nascar Sprint cup) בארצות הברית.


== דגמים ==
טויוטה מייצרת ברחבי העולם כ-60 דגמים בו זמנית, אך רק מעטים מהם מוצעים בכל שוקי העולם. רוב הדגמים מותאמים לדרישות ייחודיות של מדינה או קבוצת מדינות ונמכרים רק בהן. להלן רשימה חלקית של דגמי החברה:


=== בישראל ===

 סדאן והאצ'בק

אייגו
מיני. בחזיתה מנוע 1.0 ל', ובעת שהיא פונה במיוחד לנהגים צעירים, מציעה אפשרויות התאמה אישית רבות שבאות לידי ביטוי בעיקר בגיוון הצביעה של הרכב. מיוצרת בשיתוף פעולה עם קונצרן PSA הצרפתי, שתחתיו היא משווקת בשמות פיג'ו 108 וסיטרואן C1.
יאריס
סופר-מיני. בניגוד לרוב מתחרותיה בקטגוריה, מוצעת כאופציה עם יחידת הנעה היברידית. בגרסתה הרגילה, מוצעת עם מנוע 1.5 ל' המייצר 112 כ"ס. מתחרה בעיקר בפולקסווגן פולו ורנו קליאו. בשווקים מסוימים הגרסה ההיברידית נקראת פריוס C.
קורולה
משפחתית סדאן המיוצרת משנת 1966, הדגם הנמכר ביותר בכל הזמנים. בישראל מוצעת עם מנוע 1.6 ל' המפיק 132 כ"ס.
אוריס
משפחתית קומפקטית, למעשה גרסת ההאצ'בק והסטיישן של הקורולה. היצע מנועיה מציע בדומה לרוב דגמי טויוטה גרסה היברידית.
אוונסיס
משפחתית בינונית. האוונסיס עברה שתי מתיחות פנים בדורה האחרון, כשהמתיחה האחרונה הציגה שיפור מהותי בעיצובה הפנימי. בחזיתה - מנוע 1.8 ל' אטמוספירי המפיק 147 כ"ס.
פריוס
משפחתית, מוצעת עם הנעה היברידית בלבד. הפריוס הנוכחית היא קפיצת מדרגה מבחינת עיצוב תא נוסעיה בהשוואה לדגם הקודם - היא מציגה טכנולוגיה חדשנית יותר, בעיצוב עתידני יותר. מחירה דומה לזה של האוונסיס.
קאמרי
רכב מנהלים. הקאמרי היא המכונית הנמכרת ביותר בארצות הברית בשנת 2014.7 מקומות

ורסו
מיניוואן קומפקטי. בחזיתו, אותו מנוע 1.8 המוכר מהאוונסיס.
פריוס פלוסמיניוואן היברידי, מבוסס על הדור הקודם של הפריוס.
סיינה
מיניוואן בגודל מלא עם שישה עד שמונה מקומות ישיבה. החל מהדור הרביעי (2020- ) משווק עם יחידת הנעה היברידית בלבד.
שטח ופנאי

טויוטה קורולה קרוס היא מכונית קומפקטית במרכב קרוסאובר, בעלת חמישה מקומות ישיבה, שמיוצרת על ידי טויוטה משנת 2020. היא הוצגה ביולי 2020. היא מבוססת על טויוטה קורולה.
טויוטה bZ4X קרוסאובר חשמלי הראשון של החברה.
C-HR
קרוסאובר עירוני. ל-CH-R עיצוב ייחודי, המתבטא בקווים חדים מהצדדים, ידיות דלת אחוריות המשולבות במסגרת החלון האחורי שנותן תחושת רכב קופה (שמשפיע לרעה על שדה הראייה מהמושבים האחוריים), ספוילר ועוד.
ראב-4
קרוסאובר. הראב-4 עבר מתיחת פנים, איתו הצטרפה כאופציה מערכת הנעה היברידית (בניגוד לרוב הרכבים בקטגוריה זו). הוא מציע מרווח רב יחסית לנוסעים מאחור, ותא נוסעים משולב עור.
לנד קרוזר פראדו (טויוטה לנד קרוזר)
SUV. מיוצר משנת 1984, כשבדורו האחרון עבר שתי מתיחות פנים. הנעת 4x4 כסטנדרט, אותה מניע מנוע 2.8 ל׳ טורבו-דיזל (177 כ״ס) או מנוע 4.0 V6 ל׳ (282 כ״ס).הלנד-קרוזר פראדו דגם J120, היה הדגם הנמכר ביותר בישראל של רכב בעל הנעה כפולה בעשור הראשון של שנות ה-2000. קיים במרכב קצר (3 דלתות) ומרכב ארוך (5 דלתות) כאשר המרכב הקצר נמכר בישראל, באוסטרליה ובאיחוד האמירויות הערביות בלבד.ספורט

GT86
רכב ספורט. בחזיתו מנוע 2.0 ל׳ אטמוספירי המניע את הגלגלים האחוריים, נוצר בשיתוף פעולה בין טויוטה לסובארו ומוכר גם תחת המיתוג ״סובארו BRZ״.מסחריות

היילקס
טנדר (Pick Up). מוצע עם מנוע יחיד בנפח 2.0 ל׳ המפיק 150 כ״ס ומשודך לתיבה ידנית או אוטומטית.
פרואייס
מסחרית קלה. מוצעת ב-2 גרסאות אורך, כאשר בכל אחת מהם ישנה אופציה ל-3/6/9 מושבים. ישנם שני מנועי 2.0 ל׳ טורבו-דיזל בהיצע, כאשר האחד מפיק 122 כ״ס ומשודך לתיבת הילוכים ידנית, והשני מפיק 177 כ״ס ומשודך לתיבה אוטומטית. הפרואייס נוצר כחלק משיתוף הפעולה עם קונצרן PSA, לפיכך ממותג גם כסיטרואן ופיג׳ו.


=== בשווקים אחרים ===

טויוטה סטאוט - מספר סדרות של טנדרים שיוצרו בין השנים 1989–1954
טויוטה ספורט 800 - מכונית ספורט קטנה שיוצרה בין השנים 1965–1969
מיניאייס - טנדר שיוצר בין השנים 1967–1975
טויוטה 2000GT - מכונית ספורט בסגנון גראן טוריסמו שיוצרה בשיתוף פעולה עם ימאהה מוטור בין השנים 1967–1970
טויוטה צ'ייסר - מכונית נוסעים שיוצרה בין השנים 2001–1977
טויוטה AE85 - מכונית קופה שיוצרה בין השנים 1987–1983
טויוטה קורונה EXiV - מכונית סלון שיוצרה בין השנים 1989–1998
טויוטה סרה - מכונית קופה שיוצרה בין השנים 1990–1995
מגה קרוזר - רכב שטח שיוצר בין השנים 1995–2002
טויוטה פרוגרס היא מכונית סלון שיוצרה בין השנים 1988–1998
אוריגין - מכונית סלון שיוצרה בין השנים 2000–2001
אופה - מיניוואן קומפקטי שיוצר בין השנים 2000–2005
מארק X זיאו - מיניוואן שיוצר בין השנים 2007–2013
אטיוס - האצ'בק קטנה וזולה המתחרה בפולקסווגן פולו, ומוצלחת במיוחד באוסטרליה.
פרמיו - משפחתית גדולה (ביפן בלבד).
אליון - משפחתית גדולה (ביפן בלבד).
סיינה - מיניוואן גדול ממדים, בחזיתו מנוע V6.
אבאנזה - מיניוואן קטן (בשווקים מתפתחים).
היילנדר - קרוסאובר גדול ממדים המתחרה ברכבים כגון פורד אקספלורר ופולקסווגן אטלס.
לנד קרוזר 200 - גרסה יוקרתית וחזקה של הלנד קרוזר, אותו אפשר לרכוש בגרסת מנוע V8 בנפח 4.8 ל'.
סקויה - קרוסאובר גדול. ממוצב מעל ההיילנדר בארצות הברית.
אטיוס - סופרמיני אשר יוצרה בהודו (2020-2010), אינדונזיה (2017-2013) ומיוצרת בברזיל מ-2012


=== משאיות ===
טויוטה FA
Su-Ki (משאית אמפיבית)


=== מכוניות קונספט ===
טויוטה קיקאי


=== מכוניות רטרו ===
טויוטה קלאסיק


== מכירות בישראל ==
יבואנית טויוטה בישראל היא חברת "יוניון מוטורס" שבשליטת ג'ורג' חורש.
על פי נתוני "קארזון" (מאגר מידע על כלי רכב פרטים ומסחרים עד 3.5 טון):


== קישורים חיצוניים ==
  אתר האינטרנט הרשמי של טויוטה ישראל (בעברית)
 אתר האינטרנט הרשמי של טויוטה (באנגלית)
טויוטה, באתר אנציקלופדיה בריטניקה (באנגלית) טויוטה, ברשת החברתית פייסבוק
 טויוטה, ברשת החברתית טוויטר
 טויוטה, ברשת החברתית אינסטגרם
 טויוטה, סרטונים בערוץ היוטיוב
מידע עסקי על חברת טויוטה באתרים Yahoo! Finance • MarketWatch • CNN Money • Bloomberg Business (באנגלית)
טויוטה, בגוגל פיננסיםטויוטה, באתר Crunchbase (באנגלית)
טויוטה, באתר EDGAR של הודעות ל-SEC (באנגלית)
25 שנות פרסום בישראל - סקירה מודעות של טויוטה לאורך השנים, באתר אייס


== הערות שוליים ==