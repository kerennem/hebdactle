באטוּ חאן (1205–1255) היה שליט מונגולי, מייסד חאנות אורדת הזהב. באטו הוא בנו של ג'וצ'י, ולכאורה נכדו של ג'ינגיס חאן (הדעות על כך חלוקות, מכיוון שאמו של ג'וצ'י נחטפה ונאנסה כ-9 חודשים לפני לידתו, ולכן לא ידוע אם אכן היה בנו הביולוגי של ג'ינגיס).


== ביוגרפיה ==
ב-1235 היה באטו אחראי על כיבוש אירופה, כשתחתיו צבא שמוערך ב-130,000 חיילים - זאת לאחר שפיקד על כיבוש חצי האי קרים ותושביו הטטרים. צבאו של באטו חצה את הוולגה ופלש לשטח האימפריה הבולגרית ב-1236, ולרוסיה ב-1237. המונגולים הכניעו בקלות יחסית את צבא רוס של קייב (מדינה סלאבית בימי הביניים), הרסו את הערים ראיזאן וולדימיר וכבשו את הבירה קייב ב-1240. המדינות הסלאביות הוכנעו והפכו למדינות ואסאליות, אך לא צורפו לשטח האימפריה.
בהמשך הכיבוש האירופאי פלשו המונגולים בשלוש קבוצות - הקבוצה הראשונה כבשה את פולין, כשהקבוצות האחרות פולשות דרך הרי הקרפטים והדנובה. ב-1241 התאחדו שלוש הקבוצות וכבשו את הונגריה ב-11 באפריל. ב-1242 השתלטו הכוחות המונגולים על אוסטריה ודלמטיה, אך מותו הפתאומי של אוגדי חאן עצר את המומנטום המונגולי, מכיוון שבאטו נקרא לקורילטאי (אספת חאנים) במונגוליה.
באטו היה אחד המועמדים המובילים לתפקיד החאן הגדול, אך עם בחירתו של גויוק בנו של אוגדי, שב באטו למרכז אסיה והקים את בירת החאנטה שלו בסאראי. לאחר מותו ב-1255 הועברה החאנטה לסארטאק. שלטון אורדת הזהב ברוסיה נמשך עוד 130 שנה לאחר מכן, והיא הייתה לחאנות המונגולית היציבה ביותר.


== ראו גם ==
אורדת הזהב
גויוק חאן
מונגקה חאן


== קישורים חיצוניים ==

באטו חאן, באתר אנציקלופדיה בריטניקה (באנגלית)