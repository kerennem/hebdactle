מכשירי חשמל ביתיים הם מכונות לשימוש ביתי הפועלות על אנרגיה חשמלית, כשמאפיינים העיקריים הם:

זמינות: מכשירים אלו הם בדרך כלל "מוצרי מדף", כלומר ניתנים לרכישה אצל קמעונאים.
סביבת עבודה: בדרך כלל ביתית, לעיתים גם משרדית.
הספק חשמלי: רוב מכשירי החשמל הביתיים בעלי צריכת הספק של עד 2.5 קילוואט. נדיר מאוד למצוא מכשירי חשמל ביתיים בהספק העולה על 5 קילוואט.למכשירי חשמל ביתיים רבים קיימות גרסאות "תעשייתיות". אלו הם מכשירים הזהים בתפקידם אך בקנה מידה גדול יותר.


== סוגי מכשירים ושימושיהם ==
ישנם מספר סוגים של מכשירים חשמליים:

מכשירים מאירים: ההופכים אנרגיה חשמלית לאור. הפקת אור אפשרית באמצעות נורות חשמליות מסוגים שונים. גם התקני תצוגה כמו שפופרת קרן קתודית, מסכים גבישיים LCD, ותצוגת פלזמה המשמשים במגוון מכשירים ביתיים הם מכשירים מאירים.
מכשירים מחממים: ההופכים אנרגיה חשמלית לחום. מכשירים אלו פועלים באמצעות גופי חימום מסוגים שונים - נגדים דרכם מוזרם זרם חשמלי להפקת החום.
מכשירים מכניים: הופכים אנרגיה חשמלית לתנועה, כלומר מכילים מנוע חשמלי או אלקטרומגנט. מכשירים אלו ממלאים מגוון רחב מאוד של משימות, ביניהן קירור מזון ומיזוג אוויר (בבסיס מערכות הקירור מצוי מנוע חשמלי הדוחס גז), עיבוד מזון, אוורור, כלי עבודה, בידור (מערכות שמע) ועוד.
מכשירים המשלבים מספר יכולות.


=== שימושים ===
מכשירים מאירים משמשים בראש ובראשונה לתאורה מלאכותית, קרי הארת הבית בעת בה אין תאורה טבעית מספקת. מכשירים אלה נקראים גופי תאורה. שימוש נפוץ נוסף למכשירים מאירים הוא להצגת מידע חזותי.
מכשירים מחממים, משמשים בעיקר לחימום: הסקה, חימום מזון, אפייה ובישול. למכשירי חימום קיימות אלטרנטיבות שאינן חשמליות (כמו חימום בגז או סולר למשל) אולם יתרונם של המכשירים החשמליים ניכר - נוחות התפעול, היעדר זיהום אוויר (בתוך הבית), בטיחות ונקיון.
המכשירים המכניים לרוב משלבים בתוכם מספר יכולות. ישנם מכשירים מכניים שכל מהותם היא התנועה הסיבובית של המנוע החשמלי המצוי בתוכם, כגון מקדחה, מערבל מזון ושואב אבק, אך רוב רובם משלבים בתוכם מספר רב של יכולות. המכשירים המכניים משמשים במגוון רחב של תחומים:

קירור: מיזוג אוויר, קירור מזון.
הכנת אוכל: ערבול, חיתוך.
היגיינה ונקיון.
בידור.
תקשורת.
חישוב.


== ההיסטוריה של השימוש במכשירי חשמל ==

השימוש הכללי במכונות חשמליות החל זמן מה לפני שהן נכנסו לסביבת המגורים. התנאי ההכרחי לקיומם של מכשירי החשמל הביתיים היה קיומה של מערכת חלוקה שתעביר את האנרגיה החשמלית ממקום הייצור (תחנות כוח או גנרטורים) לסביבת המגורים.
תחנת הכוח הראשונה שנועדה לספק חשמל לצרכנים ביתיים הוקמה בניו יורק ב-1882 על ידי חברת Edison Electric & Light. תחנה זו הפיקה 720 קילוואט, ששימשו לצורכי מאור בלבד. היה זה אך טבעי היות שהמכשירים החשמליים הראשונים שנכנסו לשימוש, רק שנתיים קודם לכן, היו הנורות ששימשו לתאורת רחובות.
בראשית המאה ה-20, עם התרחבות הפקת החשמל ונגישותו לאזורי המגורים התפשט השימוש בחשמל גם ליישומים האחרים. בעשור הראשון פותחו מכשירי חשמל ביתיים בסיסיים רבים כגון שואב האבק והרדיו (1901), המזגן (1902), המגהץ (1903), המצנם (1909) והמקרר (1911).


== חלוקה "מסחרית" ==
בטרמינולוגיה המסחרית מקובל לחלק את מכשירי החשמל הביתיים לשתי קבוצות: מכשירים גדולים ומכשירים קטנים.


=== מכשירי חשמל ביתיים גדולים ===
מכונות גדולות, לרוב נייחות, לביצוע מטלות כגון בישול, שימור מזון, ניקיון וכדומה, במשקי בית או בסביבה מוסדית, תעשייתית או מסחרית.
מבחינים בין מכשירי אלקטרוניקה בידורית (המכונים "חומים") למכשירי בישול, שימור מזון וניקיון (הללו מכונים "לבנים"). 
המוצרים מכונים "חומים" ו"לבנים" על שם צבעי הגימור שאפיינו אותם בעבר. כיום צרכנים אינם מודעים בדרך כלל לכינויי סיווג אלו, אך בטרמינולוגיה המסחרית עדיין משתמשים בהם ואף משייכים אליהם מוצרים חדשים שיוצאים לשוק.
ייתכן שאחת הסיבות לשימור המונחים הללו הוא ייחוסים מגדריים - המוצרים החומים נתפסים כגאדג'טים גבריים מורכבים ומסובכים לתפעול בעוד המוצרים הלבנים פשוטים וקלים לשימוש. 
שרות תיקונים למוצרים החומים ניתן עד רמת הרכיב, למשל - במקרה הצורך 
יוחלף מעגל משולב או טרנזיסטור. למוצרים לבנים השרות ניתן ברמת החלק, כגון: מנוע, תרמוסטט, לוח בקרה.


==== מוצרים "חומים" ====
קרויים "חומים" משום שנהגו ליצרם בגימור עץ או בקליט. הדבר היה נכון בעיקר למכשירי טלוויזיה ומערכות מוזיקה. השם נותר למרות שכיום הוא אנכרוניסטי.
מוצרים "חומים" כוללים מכשירי אלקטרוניקה בידורית כגון DVD, CD, טלוויזיה, מערכת קולנוע ביתית, מצלמת וידאו. בעבר נכללו בקבוצה זו פטיפון, רשמקול.


=== מוצרים "לבנים" ===
מוצרים הצבועים בדרך כלל בלבן או מצופי אמייל לבן. בקבוצה זו נכללים מזגן, רדיאטור, מכונת כביסה, מייבש כביסה, שואב אבק, מקרר, מקפיא, מדיח כלים, דוד חשמלי, תנור אפייה, כיריים.


=== מכשירי חשמל ביתיים קטנים ===

מכשירים קטנים, לרוב ניידים, המונחים על שולחן, דלפק, משטח השיש במטבח וכדומה. 
בקבוצה זו כלולים מערבל מזון (גם ידני), מכשיר אפיית לחם, קומקום חשמלי, פותחן קופסאות חשמלי, מעבד מזון, מכונת גלידה, תנור מיקרוגל, מצנם, תנור מצנם, מכונת ופלים. כמו כן נכללים בקבוצה מכשירים שאינם מיועדים למטבח כגון מכשיר אדים, מאוורר, מגהץ, מכונת תפירה ומכשירי חשמל ביתיים לשימוש אישי כגון מברשת שיניים חשמלית, מכונת גילוח, מייבש שיער.


== ראו גם ==
רשימת מכשירי חשמל ביתיים


== קישורים חיצוניים ==

מחקר אקדמי בנושא עלות מחזור החיים של מכשירי חשמל
מכשירי חשמל ביתיים, באתר אנציקלופדיה בריטניקה (באנגלית)