מגנוס קרלסן (בנורווגית: Sven Magnus Øen Carlsen; נולד ב-30 בנובמבר 1990) הוא שחמטאי נורווגי בדרגת רב-אמן, אלוף העולם בשחמט מאז נובמבר 2013, והמדורג מספר 1 בעולם מאז יולי 2011. במאי 2014 החזיק קרלסן בדירוג מד כושר הגבוה ביותר שהושג בכל הזמנים - 2882. על שיא זה חזר קרלסן באוגוסט 2019 לאחר שביולי 2017 החזיק במד הכושר הנמוך ביותר לאחר שבירת השיא - 2822. נכון לפברואר 2019, קרלסן ממוקם במקום השביעי ברשימת רבי-האמנים הצעירים ביותר בהיסטוריה - הוא השיג את הדרגה בגיל 13, 4 חודשים ו-27 ימים. בשנת 2009, הוא היה לשחמטאי הצעיר ביותר אי פעם שמד הכושר שלו עלה על 2800, שיא שנשבר בשנת 2021 על ידי עלי רזא פירוזג'א.
קרלסן הגן בפעם הרביעית על תוארו באליפות העולם בשחמט 2021 כאשר ניצח את רב-האמן הרוסי יאן נפומניאשצ'י 7.5-3.5.
נכון לאפריל 2021, משנת 2018 קרלסן הפסיד רק במשחק אחד בקצב מלא, עת נחל הפסד לשחמטאי האזרי שחריאר ממדיארוב במסגרת "פסטיבל השחמט ביאל 2018", אירוע שבו אף זכה ממדיארוב.
קרלסן, אשר ניחן בזיכרון יוצא מגדר הרגיל, סיפר בתחקיר שנערך עליו בתוכנית הטלוויזיה "60 דקות", כי הוא זוכר בעל פה למעלה מעשרת אלפים משחקים.קרלסן מכונה "המוצארט של השחמט" ו"הקוסם מנורווגיה". להבדיל מאלופי עולם קודמים, שהיו מבוגרים ממנו או חיו במדינות קומוניסטיות, ובדומה לספורטאים מצליחים אחרים מדורו, קרלסן מינף את הצלחתו בשחמט לצורך פרסום מוצרים ומתן חסויות.


== ביוגרפיה ==
קרלסן נולד בכפר לומדלן שממערב לבירה אוסלו להורים מהנדסים. נחשב מילדותו לילד פלא בתחום השחמט. שיחק בתחרות הראשונה שלו בגיל שמונה והתאמן באקדמיה הנורווגית לספורט, בהדרכתו של רב האמן סימן אגדסטין, שחקנה הטוב ביותר של נורווגיה, ומי שהיה בעצמו נער פלא בשנות השמונים. ב-2003 ניתנה לו חופשה של שנה מלימודים בבית ספר כדי שיקדיש את עצמו לשחמט. באותה שנה סיים במקום השלישי באליפות אירופה עד גיל 14.
הפריצה הגדולה שלו הייתה בינואר 2004, כשסיים במקום הראשון בתחרות הגדולה בויק אן-זהה, התחרות השלישית בחשיבותה (קבוצה C), עם 10.5 נקודות מ-13. ביצועיו בטורניר היו ברמה של 2702 נקודות דירוג, והוא זכה לציון ראשון לתואר רב-אמן. כמנצח של הקטגוריה השלישית, זכה קרלסן להזמנה להשתתף בשנה הבאה בקטגוריה השנייה.
חודש לאחר מכן השיג ציון שני, בטורניר הפתוח השנתי של חברת "ארופלוט" במוסקבה. ב-17 במרץ ניצח את אלוף העולם לשעבר אנטולי קרפוב במשחק מהיר ברייקיאוויק. למחרת סיים משחק אחד בתיקו מול גארי קספרוב, אך הפסיד בשני. ב-18 באפריל השיג ציון שלישי ואחרון בתחרות חזקה בדובאי. בגיל 13 שנים ו-148 ימים הוא הפך לרב-אמן, השני הכי צעיר אי פעם, לאחר סרגיי קריאקין האוקראיני. את השנה חתם בניצחון מרשים על אלכסיי שירוב, שדורג אז במקום ה-13 בעולם.
ב-2005 היה קרוב לזכייה באליפות נורווגיה, אך הפסיד אותה בשובר שוויון למאמנו אגדסטין. שנה לאחר מכן שוב סיימו השניים בתיקו את האליפות הלאומית. בינתיים הספיק קרלסן לזכות בתחרות החזקה בגאוסדל, עם 8 מ-9, וביצועים של 2792 בתחרות. בסוף 2005 העפיל לשמינית הגמר הגביע העולמי של פיד"ה, והפסיד שם בדוחק 2.5-1.5 ליבגני ברייב. הוא סיים את התחרות במקום ה-10, לאחר ניצחונות על רבי האמנים החזקים ז'ואל לאוטייה וולדימיר מלאכוב (והפסד לגטה קמסקי). מקומו בין עשרת הראשונים הבטיח לו מקום בטורניר המועמדים לאליפות העולם. הוא היה למועמד הצעיר ביותר אי פעם לאליפות, ולנורווגי הראשון שמגיע להישג זה.
באולימפיאדת השחמט של 2006 הוביל קרלסן בן ה-15 את נבחרת נורווגיה בלוח הראשון. הוא סיים עם 6 מ-8 ללא הפסד, מול יריבים מהצמרת העולמית הגבוהה: את מייקל אדמס וארקדי ניידיץ' ניצח ומול קאמסקי וטיימור רג'אבוב סיים בתיקו. ביצועיו בטורניר היו ברמה של 2820 נקודות.בגביע העולם בשחמט 2007 הודח קרלסן בחצי הגמר.
בקיץ 2009 ערך קרלסן מחנה אימונים עם גארי קספרוב. מעט לאחר מכן זכה בתחרות חשובה בסין (בה השתתפו וסלין טופאלוב, פטר לקו, ראג'אבוב, יאקובנקו ווואנג יואה), בתוצאה גבוהה של 8/10. בעקבות הזכייה הוא עלה למקום הרביעי בעולם.
באותה שנה סיים במקום השלישי בתחרות העל לינארס וסיים במקום שני משותף בתחרות החזקה לזכר מיכאל טל. השנה המופלאה שלו נמשכה בזכייה באליפות העולם בשחמט מהיר כשהוא מסיים שתי נקודות שלמות לפני וישוואנתן אנאנד ובזכייה בתחרות חזקה בלונדון. הישגים אלו העלו אותו בינואר 2010 למקום הראשון בדירוג העולמי.בשנת 2010 קרלסן זכה בצורה מרשימה בקורוס ובשנת 2011 בתחרות העל בבילבאו 2011. השתתף בתחרות העל בביל 2012 וזכה במקום השני (אילו הייתה מונהגת שיטת הניקוד המסורתית הוא היה הזוכה).
ב-2011 וב-2012 הוא ניצח בתחרות השחמט לזכר טל ובתחרות העל בבילבאו (כולם קטגוריה 22).
ב-2013 הוא סיים במקום השני בתחרות השחמט לזכר טל (קטגוריה 22).
בשנת 2013 הוא ניצח בתחרות המועמדים ובכך העפיל לקרב על התואר.
בנובמבר 2013 זכה באליפות העולם בשחמט, לאחר שניצח בדו-קרב את אלוף העולם היוצא וישוואנתן אנאנד בתוצאה 6.5-3.5. בנובמבר 2014 הגן על תוארו כאלוף העולם בדו-קרב נוסף מול אנאנד בתוצאה 6.5-4.5.
ביוני 2014 זכה באליפות העולם בשחמט מהיר עם 11/15 נקודות מול צמרת שחמטאי העולם, ומיד לאחר מכן זכה באליפות העולם בשחמט בזק עם 17/21 נקודות. שתי התחרויות התקיימו בדובאי. בשנת 2015 הוא שמר על תוארו בשחמט מהיר אך לא זכה בבליץ.
בשנת 2016 הוא ניצח בתחרות העל בבילבאו (קטגוריה 22) ובתחרות העל בנורווגיה.
בנובמבר 2016 התמודד באליפות העולם מול הטוען לכתר סרגיי קריאקין, ניצח בשובר שוויון ונותר אלוף העולם.
בדצמבר 2017 זכה באליפות העולם בשח בזק (blitz) בתחרות שהתקיימה בריאד.
בשנים 2014, 2015 ו-2018 הוא ניצח בתחרות העל בשמקיר.
באליפות העולם בנובמבר 2018, לאחר 12 משחקים שהסתיימו ללא הכרעה מול פביאנו קרואנה, ניצח קרלסן ברצף בשלושה משחקי שוברי שוויון, ובכך שמר בפעם השלישית על תואר אלוף העולם.בדצמבר 2018 הוא זכה בפעם השנייה ברציפות באליפות העולם בשחמט בזק. בדצמבר 2019 זכה באליפות העולם בשחמט מהיר, לראשונה מאז 2015, וגם זכה בפעם השלישית ברציפות בשח בזק, ובכך החזיק לראשונה מאז שנת 2014 את בשלושת התארים (אלוף העולם בשחמט, אלוף העולם בשחמט מהיר ואלוף העולם בשח בזק) במקביל.
באפריל 2020 ניצח השחמטאי האיראני הגולה עלירזה פירוזג'ה  את קרלסן בטורניר הממוחשב באנטר בליץ.באליפות העולם בשחמט 2021 ניצח קרלסן את השחקן הרוסי יאן נפומניאשצ'י בארבעה משחקים מתוך 11 שנערכו, ובכך הגן על תוארו. בדצמבר 2021 הפסיד את תאריו כאלוף העולם בשחמט מהיר ובשחמט בזק לנודירבק אבדוסאטורוב ולמקסים ושייה-לגראב בהתאמה.


=== הופעותיו באולימפיאדות ===
קרלסן ייצג את נורווגיה שש פעמים באולימפיאדות השחמט.


== סגנון משחק ==
בהיותו שחקן צעיר (לפני שזכה בתואר אלוף העולם בשחמט) משחקו של קרלסן היה נלהב ועתיר קרבות, לאחר שזכה בתואר "אלוף העולם בשחמט" משחקו הפך ליותר זהיר ומחושב ופחות פרוע והתקפי.


=== מד כושר ===


== מבחר תחרויות בהן השתתף ==
אליפויות העולם בשנים:2012 (שח מהיר), 2013, 2014, 2016, 2018, 2021תחרות העל בבילבאו בשנים:2011, 2012, 2016תחרות העל טאטא סטיל בשנים:2013, 2016, 2017, 2018, 2019, 2020, 2022תחרות העל בביל 2012
תחרות העל בלונדון 2012
תחרות המועמדים 2013
תחרות העל בציריך 2014
גביע סינקפילד 2014
תחרות העל בנורווגיה 2015
אליפות האמנים של קטר בשחמט 2015
גביע העולם בשחמט בשנים:2017, 2021תחרות העל גרנקה קלאסיק (אליפויות ב-2015, 2019)


== קישורים חיצוניים ==

 אתר האינטרנט הרשמי של מגנוס קרלסן (באנגלית) מגנוס קרלסן, ברשת החברתית פייסבוק
 מגנוס קרלסן, ברשת החברתית טוויטר
 מגנוס קרלסן, ברשת החברתית אינסטגרם
מגנוס קרלסן, באתר צ'סגיימס (באנגלית)
מגנוס קרלסן, באתר פיד"ה (באנגלית)
מגנוס קרלסן, באתר אנציקלופדיה בריטניקה (באנגלית)
תחבולות מבריקות של מגנוס קרלסן,wtharvey
מגה-מגנוס בויק אנ זה, באתר צ'סבייס, 27 בינואר 2004 (באנגלית)
ריאיון עם קרלסן, באתר צ'סבייס 30 באפריל 2004 (באנגלית)
אלי שווידלר, מגנוס קארלסן, שחמטאי נורווגי בדרך לכבוש את אליפות העולם ואת עולם הדוגמנות, באתר הארץ, 29 ביולי 2010
Carlsen wins London Chess Classic and takes Kasparov's record, 2012, the week in chess
גלעד שנהב, הדוגמן שהפסיד כל הדרך לגמר אליפות השחמט, באתר ynet, 2 באפריל 2013
יהודית הספל בן-דק, במשבצת הסופרסטאר, באתר כלכליסט, 14 בנובמבר 2013
אייל סגל, ארבעים-חמישים מסעים טובים במשחק: עוד כמה מחשבות על אלוף העולם החדש, בבלוג השחמט באתר דה באזר, 2 בדצמבר 2013
אייל סגל, קריירת הטורנירים של קרלסן בפרספקטיבה היסטורית, בבלוג השחמט באתר דה באזר, 5 בפברואר 2015


== הערות שוליים ==