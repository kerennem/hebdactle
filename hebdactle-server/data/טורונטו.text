טורונטו (באנגלית: Toronto, להאזנה (מידע • עזרה)) היא העיר הגדולה ביותר בקנדה והבירה של פרובינציית אונטריו. אוכלוסיית טורונטו מונה כ-2,800,000 תושבים, ואילו מניין האוכלוסייה של טורונטו רבתי (Greater Toronto Area – GTA), אזור המטרופולין של טורונטו, עומד על 6,129,900 תושבים‏ (2015). תושבי טורונטו נקראים "טורונטוניאנים" (Torontonians; בצרפתית “Torontois”).
טורונטו היא חלק מ"פרסת הזהב" שבדרום אונטריו, אזור שחיים בו כ-8 מיליון איש. כרבע מאוכלוסיית קנדה מתגוררת בפרסת הזהב, אשר משתרעת לאורך החלק המערבי של ימת אונטריו עד אזור מפלי ניאגרה. כשישית מכל מקומות העבודה בקנדה נמצאים באזור טורונטו.
בשנת 2015 דירג כתב העת האקונומיסט את טורונטו במקום הראשון בעולם ברשימת הערים שהטוב ביותר לגור בהן. בסקר בינלאומי שנערך בשנת 2010 ודירג ערי עולם על פי חשיבותן, דורגה טורונטו במקום השלישי בצפון-אמריקה (אחרי ניו יורק ולוס אנג'לס) ובמקום העשירי בדירוג העולמי.טורונטו מהווה את מרכז הכלכלה של קנדה, וכן את אחד ממוקדי התרבות, האמנות והמדע בקנדה. טורונטו היא אחת הערים הבטוחות בצפון אמריקה. מדד הפשעים האלימים בה נמוך משמעותית בהשוואה לערים הגדולות בארצות הברית (U.S. metropolitan area).


== היסטוריה ==

לפני בואם של האירופאים היה השטח מיושב על ידי בני האירוקוי שנישלו מהמקום את בני הויאנדוט.
המתיישבים האירופאים הראשונים היו צרפתים שייסדו במקום מצודת סחר בשם רוויל 

טורונטו נוסדה בשנת 1793 לחופי מעגן טבעי בימת אונטריו. בשנת 1796 הוכרזה כמקום בירתה של הפרובינציה החדשה "קנדה העליונה". באותם ימים נקראה בשם "יורק". בשנת 1834 היא הוכרזה כעיר, ושמה נקרא מאז "טורונטו" שפירושו "מקום מפגש" או tkaronto - "המקום שבו עצים צומחים במים" בשפת הילידים המקומיים. העיר גדלה במהלך המאה ה-19 והתפשטה לכיוון צפון. מהגרים רבים מבריטניה ואירלנד הרחיבו את אוכלוסיית העיר שהפכה בסוף המאה לכרך עירוני חשוב.
לאחר מלחמת העולם השנייה גברה ההגירה ההמונית לעיר מארצות אירופה המזרחית והמרכזית והחל משנות ה-70 גם ממדינות אסיה. טורונטו הפכה לעיר הגדולה ביותר בקנדה. בשנת 1954 נחנכה הרכבת התחתית בעיר. בשנת 1965 נחנך בניין העירייה החדש בעל העיצוב המודרני והחדשני לזמנו.
בשנת 1998 מוזגו שש רשויות ויצרו את השטח השיפוטי של טורונטו: טורונטו הישנה, מזרח יורק, אטוביקוק, צפון יורק, סקרבורו ויורק. ראש העיר הראשון של העיר הממוזגת היה מל לסטמן (Mel Lastman). ראש העיר לפני המיזוג הייתה ברברה הול (Barbara Hall). באוקטובר 2014 נבחר ג'ון טורי (John Tory) לתפקיד ראש עיריית טורונטו לאחר שהדגיש את חשיבות פיתוח תשתית התחבורה הציבורית בעיר.


== גאוגרפיה ==
העיר טורונטו נפרסת על שטח של 630 קילומטרים מרובעים התחום על ידי ימת אונטריו בדרום, נחל אייטוביקו וכביש 427 במערב, שדרות סטילס בצפון ונחל הרוג' במזרח. בנוסף לנחלים הללו ישנם עוד שני נחלים החוצים את העיר, האחד במערב, נחל ההומבר, והשני במרכז, נחל הדון. הריכוז ושימור של אזורים גדולים סביב הנחלים מאפשר עמקים מיוערים עם שבילי הליכה ורכיבה בתוך העיר. האפשרות לטייל בטבע בתוך הכרך הגדול היא אחד ממאפייניה של טורונטו.


=== אקלים ===
האקלים בעיר מתון בעקבות מיקומו הדרומי בתוך קנדה וקרבתו לימת אונטריו. אקלים העיר הוא מהמתונים ביותר ממזרח לרכס הרי הרוקי. בטורונטו ישנן ארבע עונות שנה המובחנות היטב זו מזו. מזג האוויר נתון לשינויים יומיים. עונת הסתיו מאפיינת בירידה בטמפרטורות לאחר הקיץ. רבים מהעצים מקבלים גוון זהב, אדום וכתום לפני נשירת השלכת. השלג הראשון יורד בדרך כלל במהלך חודש נובמבר. לעיתים ישנם ימים נעימים במהלך החורף (5–10 מעלות צלזיוס) שממסים את השלג וגורמים לתקופות נקיות משלג בשיא החורף. עם זאת, לעיתים יש גם ימים של קור חזק המלווה ברוחות שבהן הטמפרטורה יורדת ל-25 מעלות מתחת לאפס. הטמפרטורה המרבית הממוצעת בחודש ינואר היא 2.1 מעלות מתחת לאפס והנמוכה ביותר היא 10.5 מעלות מתחת לאפס.
האביב מצוין בהתחדשות העלים על העצים ובעליית הטמפרטורות. בקיץ יש ימים רבים עם מזג-אוויר נוח בסביבות 20–25 מעלות ולצדם גם ימים חמים ולחים עם טמפרטורות גבוהות יותר של למעלה מ-28 מעלות. מדי פעם יורד גשם בקיץ וכתוצאה מכך זו העונה הירוקה ביותר מבחינת צמחייה. הטמפרטורה הממוצעת המרבית לחודש יולי היא 26.8 מעלות והמזערית היא 14.8 מעלות.


== חינוך והשכלה ==

בטורונטו מספר אוניברסיטאות גדולות. אוניברסיטת טורונטו, היא הגדולה והוותיקה שבהן, עם כ-60,000 סטודנטים, וכ-9000 עובדים. לאוניברסיטה שלושה קמפוסים: קמפוס סיינט ג'ורג', שהוא העתיק והמרכזי מבין השלושה, קמפוס במיסיסוגה, וקמפוס סקרבורו. האוניברסיטה נחשבת לאוניברסיטה בעלת הישגי המחקר הטובים ביותר בקנדה לצידה של אוניברסיטת מקגיל במונטריאול. שבעה מבין בוגרי ומורי האוניברסיטה זכו בפרסי נובל. ספריית האוניברסיטה של טורונטו מכילה 16 מיליון פריטים והיא השלישית בגודלה בצפון-אמריקה.
האוניברסיטה השנייה בגודלה בטורונטו היא אוניברסיטת יורק עם כ-50,000 סטודנטים, וכ-7000 עובדים. האוניברסיטה כוללת שפע של מחלקות בנושאים שונים תוך דגש על תחומי מדעי הרוח, החברה, משפטים ומנהל עסקים. היא מתמחה במחקר ובהוראה אינטרדיספלנריים. הקמפוס הראשי ממוקם באזור צפון-יורק ליד רח' סטילס.
האוניברסיטה השלישית בגודלה והחדשה מבין האחרות, היא האוניברסיטה המטרופולינית של טורונטו עם כ-47,350 סטודנטים ו-65,400 סטודנטים בתוכניות ההסמכות המקצועיות. האוניברסיטה ממוקמת בלב הדאון-טאון ובשנת 2008 רכשה מבנים רבים בלב העיר בשווי של 40 מיליון דולר להרחבת הקמפוס (כולל קומפלקס אולמי הקולנוע בכיכר דונדאס עם 1200 מושבים). בשנת 2009 למעלה מ-84,300 תלמידי תיכון הגישו מועמדות לתוכניות ללימודי התואר הראשון, מה שהציב את האוניברסיטה במקום השני בדירוג כלל האוניברסיטאות בקנדה כאפשרות הראשונה בהרשמה למוסדות להשכלה גבוהה.
בעיר ישנה רשת רחבה של ספריות ציבוריות המכילות ספרים, קלטות וידאו ופרטים נוספים להשאלה. השימוש בספריות אלה הוא חינם לתושבי העיר או לאלה העובדים בה. רבות מהספריות מכילות ספרים בשלל שפות בהתאם לאופייה הרב-תרבותי של העיר.


== עיר בירה ==

טורונטו היא בירתה של אונטריו, הפרובינציה הגדולה ביותר בקנדה במספר תושביה, המונה יותר מ-13 מיליון איש. הפרלמנט של אונטריו המכונה האספה המחוקקת נמצא בקווינס-פארק במרכז העיר טורונטו קרוב לאוניברסיטת טורונטו והמוזיאון המלכותי של אונטריו. בניין הפרלמנט הוקם בשנת 1892.
בפרלמנט יושבים 107 נציגים של אזורי הבחירה השונים הנבחרים בבחירות. בפרלמנט נחקקים חוקים בנושאי פנים כמו בריאות, חינוך, תחבורה ונושאים נוספים הנתונים לסמכות הפרובינציה. ביום העצמאות הקנדי, ביום הזיכרון וביום ויקטוריה נערכים טקסים ברחבה שלפני הפרלמנט. דיוני הפרלמנט פתוחים לקהל הרחב ומשודרים גם בטלוויזיה בשידור ישיר. ליד בניין הפרלמנט מצויים בנייני ממשלה שונים, בהם משרדו של ראש-ממשלת אונטריו.
בטורונטו נמצא גם בית המשפט העליון של אונטריו. בית המשפט מטפל בשורה של תיקים בעלי חשיבות וגם משמש כבית דין לערעורים. בניין בית-המשפט נמצא סמוך לבניין העירייה במרכז העיר.


== דמוגרפיה ==

טורונטו היא אחת מהערים הרב-תרבותיות בעולם. קיימת אגדה אורבנית בקרב תושבי טורונטו ("הטורונטוניאנים") שאונסק"ו הכריז שטורונטו היא העיר הרב-תרבותית ביותר בעולם, אך למעשה אונסק"ו מעולם לא דירגה או הכריזה הכרזה כזו.
לפי מפקד אוכלוסין עירוני, חלק גדול מתושבי טורונטו מדווחים שמוצאם האתני מאנגליה, אירלנד, סקוטלנד, וויילס באופן חלקי או שלם. לצידם, ישנן בעיר גם אוכלוסיות גדולות ביותר של איטלקים, וסינים, קהילות בינוניות של פורטוגזים, יוונים, ועוד קהילות קטנות יותר שמוצאן מרוב מדינות העולם. רבים מתושבי העיר מדווחים על יותר ממוצא אחד במפקד האוכלוסין.
מפקד האוכלוסין שנערך ב-2001, מציג את הפילוג האתני של טורונטו רבתי באופן כמעט כ-20% מהאוכלוסייה היא מתחת לגיל 14, בעוד שאחוז האוכלוסייה מעל גיל 65 הוא 11.2%. הגידול השנתי באוכלוסייה הוא 1.9%. הכנסייה הקתולית היא הדת הגדולה בעיר, ואחריה הכנסייה האנגליקנית, אבל בעיר יש גם קהילות מבוססות של הינדו, מוסלמים, יהודים, בודהיסטים וסיקים.
השפה המדוברת ביותר היא אנגלית ולפי לשכת הסטטיסטיקה של קנדה קיימות שפות רבות נוספות אשר להם מספר רב של דוברים, כגון סינית ואיטלקית. רק 1.4 אחוז מתושבי טורונטו מדווחים שצרפתית (אחת השפות הרשמיות של קנדה) היא שפת אמם.
צפיפות האוכלוסין של טורונטו רבתי 866.4 תושבים לקמ"ר. השטח הכולל של המטרופולין הוא 5901 קילומטר רבועים (כרבע משטחה של ישראל). אוכלוסיית טורונטו גדלה בין השנים 1996 עד 2001 ב-4%.


== היהודים בטורונטו ==

בטורונטו רבתי מתגוררים כ-200 אלף יהודים ובה הקהילה היהודית הגדולה ביותר בקנדה. בתחילת המאה ה-20 רוב היהודים התגוררו בשוק קנסינגטון. רוב רובם של היהודים בעיר מתגוררים בקרבת רחוב בת'רסט בו ניתן למצוא מסעדות יהודיות וישראליות, מרכזים קהילתיים ובתי כנסת רבים. באזור טורנהיל, בצפונה של העיר, כמחצית מהאוכלוסייה היא יהודית. ברבים מבתי הספר הציבוריים באזור זה לא מתקיימים לימודים סדירים בראש השנה, יום כיפור ובפסח. במקביל למערכת הציבורית יש גם בתי ספר יהודים בעיר, בתי ספר יומיים ובתי ספר של יום ראשון. ישנם שלושה מרכזים יהודיים גדולים בטורונטו רבתי המקיימים פעילויות פנאי, ספורט, חברה ותרבות: קמפוס לובויק בצפון, קמפוס שרמן במרכז, ומרכז נאדל בדאון-טאון.
האוכלוסייה היהודית בעיר מגוונת וכוללת חילוניים, קונסרבטיבים, רפורמים ואורתודוקסים. יש בה יהודים שנולדו בקנדה ויהודים שהגיעו מישראל, רוסיה וארצות נוספות בעולם. האוכלוסייה היהודית בעיר גדלה בעשרות השנים האחרונות עקב מעבר של יהודים דוברי אנגלית רבים ממונטריאול לטורונטו ועם התגברות ההגירה לקנדה של ישראלים ויוצאי חבר מדינות חבר-העמים. היהודים בטורונטו מעורים היטב בחיי העיר, ושני יהודים שימשו בעבר אף בתפקיד ראש-העיר: נתן פיליפס ומל לסטמן.


=== הישראלים בטורונטו ===
על פי הערכות שונות מתגוררים כיום בעיר כ-50 אלף ישראלים המהווים כרבע מכלל הקהילה היהודית. הקהילה הישראלית בעיר היא מהגדולות בעולם, והיא מקיימת חיי קהילה בשפה העברית הכוללים: אירועים לחגים, עיתון שבועי, תיאטרון קהילתי, בית ספר של יום ראשון, חוגים לספרות למבוגרים ועוד. באוניברסיטת טורונטו קיימת תוכנית ללימודי ישראל. רבים מהישראלים עוקבים אחרי הנעשה בארץ באמצעות "הערוץ הישראלי" המשודר באחד מערוצי הכבלים בטלוויזיה הקנדית. אמנים ישראלים רבים עורכים הופעות בעיר במסגרת מסעי הופעות בצפון-אמריקה.


== מוסדות ואירועי תרבות ==
בעיר טורונטו נמצאים מספר מוזיאונים חשובים והיא המרכז התרבותי של קנדה.

המוזיאון המלכותי של אונטריו (ROM) הוא המוזיאון הגדול ביותר בקנדה והוא משלב בין מחלקות לתרבויות העולם לבין מחלקות למדעי הטבע כולל אוסף דינזוארים נרחב. המחלקות לאמנות המזרח הרחוק ולמצרים העתיקה רחבות היקף ומושכות מבקרים רבים. האגף החדש במוזיאון תוכנן על ידי האדריכל היהודי-אמריקני דניאל ליבסקינד.
מרכז המדע של אונטריו הוא אחד המוזיאונים הגדולים בעולם למדע והראשון שבהם שנבנה על רעיון הפעילות האינטראקטיבית. המוזיאון נפתח בסוף שנות השישים והוא כולל אולם קולנוע במסך רחב IMAX ואגף לילדים.
הגלריה לאמנות של אונטריו (AGO) שתוכננה על ידי האדריכל היהודי-קנדי פרנק גרי, יליד טורונטו, משלבת בין יצירות ציירים מאירופה הקלאסית כמו פטר רובנס, פייר-אוגוסט רנואר, פבלו פיקאסו לבין יצירות של בכירי הציור הקנדי (קבוצת השבעה) ומחזיקה באוסף הגדול בעולם של הפסל הבריטי הנרי מור.בעיר פועלות התזמורת הסימפונית של טורונטו ולהקת האופרה הקנדית ומספר תיאטראות. חלק גדול מהם ממוקמים באזור רחוב קינג שהוא לב אזור האמנויות של העיר. הרחוב משמש כשדרת הכוכבים של קנדה, ועל המדרכה מוטבעים שמותיהם של גדולי הקנדים בתחום המוזיקה והמשחק.
מדי שנה בחודש ספטמבר נערך בעיר פסטיבל הקולנוע החשוב ביותר בצפון-אמריקה, פסטיבל הסרטים הבינלאומי בטורונטו ואל העיר מגיעים בכירי הבמאים והשחקנים. זהו פסטיבל הסרטים הגדול ביותר בעולם. ברחוב קינג ניצב בניין הפסטיבל המשמש כל ימות השנה האחרים כסינמטק המציג סרטים מובחרים מתקופות עבר, וסרטים חדשים ממדינות שונות.
בעונת הקיץ מתקיימים בעיר פסטיבלים רבים המושכים אליהם אלפי משתתפים מהעיר ומחוצה לה, בהם פסטיבל בינלאומי לאומנויות (Luminato), פסטיבל באזור החופים למוזיקת ג'אז, פסטיבל יווני ברחוב דנפורת', פסטיבל הקריבנה למוזיקה וריקודים מהאיים הקריביים ועוד.

		
		
		
		
		
		
		


== ספורט ==
טורונטו הייתה בין המועמדות המובילות לארח את המשחקים האולימפיים בשנת 2008. בהצבעה מכרעת שנערכה על יד הוועד האולימפי הבינלאומי ביולי 2001 היא הגיעה למקום השני אחרי העיר בייג'ינג. בשנת 2015 אירחה טורונטו את משחקי פאן אמריקה.
טורונטו היא מרכז הספורט החשוב ביותר בקנדה. קבוצות מהעיר מיוצגות בענפי הספורט העיקריים המשוחקים בצפון-אמריקה. קבוצת הכדורסל טורונטו ראפטורס משחקת בליגת ה-NBA, קבוצת הבייסבול טורונטו בלו ג'ייז, שזכתה בעבר באליפות עולם, משחקת בליגת ה-MLB, קבוצת הכדורגל טורונטו אפ.סי משחקת בליגת ה-MLS, וקבוצת ההוקי טורונטו מייפל ליפס משחקת ב-NHL.
מדי שנה בחודשי הקיץ מארחת טורונטו את בכירי שחקני הטניס בעולם (שנה אחת-נשים ושנה אחת-גברים) למשחקי האליפות הפתוחה של קנדה שהם חלק מטורנירי הפרמייר של WTA לנשים וסדרת המאסטרס לגברים.

		
		


== תחבורה ==

סמוך לטורונטו, בשטח השיפוט של העיר מיסיסוגה נמצא נמל התעופה פירסון (קוד: YYZ) שהוא הגדול ביותר בקנדה. נמל התעופה משמש לטיסות פנים קנדיות, צפון-אמריקניות ועולמיות (בינלאומיות). בנוסף בסמיכות לאיי טורונטו שבצד המערבי של האי, נמצא נמל התעופה טורונטו סיטי בילי בישופ (קוד: YTZ) זהו למעשה נמל תעופה קטן שמשמש בעיקר מטוסים בינוניים וקטנים, כשמגיעים בטיסות ישירות לתוך העיר טורונטו. נמל התעופה משמש בעיקר לטיסות בטווחים קצרים בצפון אמריקה בלבד. בעיקר במזרח קנדה, ובמזרח ארצות הברית. ומהווה כבסיס של חברת התעופה פורטר איירליינס, וגם של אייר קנדה ג'אז, המבצעת טיסות לשני היעדים: מונטריאול ואוטווה.
בעיר טורונטו פועלת רכבת תחתית של חברת Toronto Transit Commission (ובקיצור TTC) המפעילה שלושה קווים בעיר. המרכזי שבהם מצפון לדרום ועוד שני קווים ממזרח למערב. TTC מחזיקה גם בצי אוטובוסים המשרת את שכונות העיר. החשמלית פועל במרכז העיר בלבד, אך ניתן להגיע אליה בעזרת הרכבת התחתית והאוטובוסים. בטורונטו רבתי פועלות חברות אוטובוסים נוספות המשרתות את הערים השכנות לטורונטו.
רשת התחבורה GO מפעילה שירות רכבות ואוטובוסים בין טורונטו לבין ערים מרוחקות יותר באזור פרסת הזהב כמו המילטון ומפלי ניאגרה.


== דמויות ידועות מקרב בני העיר ==
לסטר פירסון - ראש ממשלת קנדה וחתן פרס נובל לשלום על רעיון הקמת כוח לשמירת השלום של האומות המאוחדות. על שמו שדה התעופה של העיר.
גלן גולד - נחשב לאחד מהפסנתרנים החשובים ביותר שניגנו אי פעם. ידוע בזכות פרשנותו החדשנית למוזיקה של יוהאן סבסטיאן באך.
מרשל מקלוהן - מחשובי חוקרי התקשורת. היה זה שהציג לעולם את מושגי "הכפר הגלובלי" ו"המדיום הוא המסר".
מרגרט אטווד - מהסופרות הבולטות בעולם בתחום הספרות האנגלית. ספריה תורגמו לשלל של שפות, ביניהן, עברית.
דייוויד פרום - סופר, כותב הנאומים הכלכליים של נשיא ארצות הברית בוש (הבן).
דרייק (מוזיקאי) - ראפר, מפיק מוזיקלי ושחקן קנדי-יהודי.
שון מנדס - זמר וכותב שירים.
ג'ון קיילר מקיי - סגן אלוף , חבר מסדר קנדה וסגן המושל ה-19 של אונטריו


== מבנים בעיר ==

בניין העירייה- נחנך באמצע שנות השישים. אחת מיצירות הארכיטקטורה החשובות בעיר.
מגדל סי אן - המגדל הגבוה ביותר ביבשת אמריקה. ממנו ניתן לעלות למעלה למצפים ולהשקיף על העיר טורונטו וסביבותיה.
סקיי דום - אצטדיון ענק בעל גג נפתח מכיל 50 אלף מקומות ישיבה. אצטדיון הפוטבול והבייסבול של העיר.
טירת קאסה לומה - טירה בסגנון אנגלי עתיק שנבנתה בראשית המאה העשרים. הטירה מרובת חדרים ואולמות ומשקיפה על מרכז העיר טורונטו.
בית הקברות מאונט פלזנט - בית קברות בו קבורים כמה מחשובי הפוליטיקאים, אנשי מדע והאמנות תושבי העיר.
רובע המזקקות - כולל יותר מ-40 בנייני מורשת ועשרה רחובות, והוא האוסף הגדול ביותר של הארכיטקטורה התעשייתית של התקופה הוויקטוריאנית בצפון אמריקה.
שוק סנט לורנס
מערכת PATH (טורונטו) - רשת של מנהרות הולכי רגל תת-קרקעיות, שבילים מוגבהים ומסלולי הליכה המחברים בין מגדלי המשרדים של מרכז טורונטו. בסך הכל מורכבת הרשת מכ- 30 קילומטרים (19 מיל) של אורך. על פי ספר השיאים של גינס, PATH הוא מתחם הקניות התת-קרקעי הגדול ביותר בעולם עם 371,600 מטרים רבועים (4,000,000 רגל רבוע) של שטח קמעונאי.


== ערים תאומות ==


== מבחר תמונות ==

		
		
		
		
		
		
		
		
		
		
		


== קישורים חיצוניים ==

 אתר האינטרנט הרשמי של טורונטו
ביקור בטורונטו (מדריך עולמי)
אתר אירועים בטורונטו
מפת האזורים האתניים בטורונטו
וידאו: חנוכת הרכבת התחתית בטורונטו [1954]
וידאו: תיירים אמריקנים בטורונטו [1960]
ליאור סורוקה, לא תחנת מעבר: יש מה לעשות בטורונטו, באתר nrg‏, 13 בפברואר 2012
אלכסנדרה לוקש, MUST: המקומות שחייבים לראות בטורונטו, באתר ynet, 28 באפריל 2017
טורונטו, באתר אנציקלופדיה בריטניקה (באנגלית) טורונטו, ברשת החברתית טוויטר


== הערות שוליים ==