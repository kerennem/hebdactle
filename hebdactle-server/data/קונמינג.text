קוּנְמִינְג (בסינית: 昆明; בפין-יין: Kūnmíng) היא נציבות עירונית, עיר הבירה והעיר המאוכלסת ביותר במחוז יונאן שבדרום-מערב הרפובליקה העממית של סין. ע"פ מפקד האוכלוסין משנת 2020 אוכלוסיית הנציבות העירונית מנתה 8,460,088 תושבים, מתוכם 5,950,578 בשטח האורבני. בשל אקלימה הממוזג, וקרבתה היחסית לאזור האקלים הטרופי היא מכונה גם "עיר האביב".

בהיותה בירת המחוז והעיר הגדולה בו, היא מהווה את מוקד פעילותו הכלכלית, התרבותית, החינוכית, הפוליטית והתקשורתית. מעבר למחוז, העיר היא מרכז תחבורה חשוב בדרום-מערב סין, עם מסילת רכבת לווייטנאם וכביש למיאנמר וללאוס. כמו כן נבנה בה נמל תעופה בינלאומי שעתיד להיות הרביעי בגודלו בסין.
העיר היא אחת היצרניות העיקריות של נחושת בסין. תעשיות נוספות בעיר הן של פחם, ברזל, פלדה, זרחן, כימיקלים, מכונות, טקסטיל, נייר ובטון.
אף כי שושלת האן הביאה את מחוז יונאן תחת שלטונה להלכה, נותר המחוז אזור ספר משך מאות בשנים. העיר עצמה נוסדה בשנת 765 בשם טְוְוֹדונְג על ידי ממלכת נאנג'או (737-902) של בני הבאי. מאוחר יותר הפכה העיר לחלק מממלכת דאלי (937-1253), ממשיכתה של ממלכת נאנג'או. במאה ה-13 נכבש המחוז על ידי שושלת יואן המונגולית, שהחליפה את שמה לקונמינג והפכה אותה לבירת המחוז. חומת העיר נבנתה לראשונה רק על ידי שושלת מינג, שהדיחה את שושלת יואן. עד למאה ה-19 נותרה העיר למעשה אזור ספר חסר חשיבות בסין. רק במאה זו החלה העיר להוות מרכז מסחרי ותחבורתי משמעותי. שגשוגה בעידן המודרני כרוך רבות בסלילת מסילת רכבת מהאנוי ב-1910.
במלחמת העולם השנייה היה לעיר תפקיד חשוב כמרכז צבאי של הסינים, בסיס חשוב של חיל האוויר האמריקאי, וכן תחילתה של דרך בורמה. העיר תפקדה בפועל כבסיס של בעלות הברית למלחמה בדרום-מזרח אסיה, ושהו בה כוחות סינים, אמריקאים, בריטים וצרפתים.
בדומה לערים אחרות בסין, תהליך המודרניזציה המהיר של המדינה מגדיל את העיר ללא הרף, עם שדרות רחבות, מרכזי עסקים רבי-קומות, ושיכונים רבים. העיר מהווה גם מרכז תיירותי, בעיקר כנקודת מוצא לאתרי התיירות הרבים שבמחוז, ויש בה מלונות רבים.


== ערים תאומות ==
שווייץ ציריך, שווייץ
הודו קולקטה, הודו
אוסטרליה וואגה וואגה, אוסטרליה


== ראו גם ==
פיגוע הדקירות בקונמינג


== קישורים חיצוניים ==

 אתר האינטרנט הרשמי של קונמינג (בשפות סיניות)
קונמינג - עיר האביב הנצחי באתרו של יובל נעמן.
יובל נעמן, ‏יעדי טיול בקרבת העיר קונמינג , באתר GoTravel
קונמינג, באתר אנציקלופדיה בריטניקה (באנגלית)


== הערות שוליים ==