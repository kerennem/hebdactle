לָאקשמי בַאי, הרָני של ג'האנסי (במראטהית: झाशीची राणी लक्ष्मीबाई; ‏19 בנובמבר 1835 - 18 ביוני 1858) הייתה המלכה האחרונה של הנסיכות ג'האנסי של האימפריה המראטהית ומהדמויות הבולטות של המרד ההודי הגדול.


== קורות חייה ==

במאי 1842 נישאה לאקשמיבאי למהארג'ה של ג'האנסי (נמצאת כ-210 ק"מ דרומית לאגרה), ראג'ה גנגדהאר ניווקר (Gangadhar Newalkar). לאחר נישואיה נקראה לאקשמיבאי כהוקרה לאל ההודי לקשמי ובהתאם למסורות. ב-1851 נולד בנה הבכור דמודר ראו, שנפטר לאחר מספר חודשים. לפני מותו של המארג'ה, אימצו בן שנקרא על שמו של הבן שנפטר.


=== המרידה בבריטים ===
 ערך מורחב – המערכה במרכז הודו (1858)תחת פיקודה של רני לאקשמיבאי מרדה ג'האנסי, שהייתה עיר בעלת מבצר, במסגרת המרד ההודי הגדול. בעיר ישבו כ-11,000 מורדים (מתוכם כ-9,500 אזרחים חמושים). בין 60 ל-70 בריטים שהוצבו בעיר הסתגרו במצודת העיר, שלושה ימים לאחר מכן הם נכנעו והובטח להם שישוחררו בבטחה. בדומה לאירועים בקאנפור, הבטחה זו לא נשמרה והבריטים בעיר נטבחו ברגע שיצאו מהמצודה.
כוח המורדים במרכז הודו, בפיקודם של טאנטיה טופי, רני לאקשמיבאי וראו סאהיב, איבד את אחיזתו בג'האנסי וקלפי והיה במנוסה מפני הכוח הבריטי בפיקודו של הגנרל יו רוס. כהימור אחרון, הגיע כוח המורדים לעיר גוואליור מצפון לג'האנסי, 122 ק"מ דרומית לאגרה.
העיר גוואליור הייתה עיר מבוצרת ונחשבה למעוז חשוב במרכז הודו ולאחד המבצרים החזקים ביותר בהודו. שליט העיר (המהרג'ה של גוואליור) שהיה נאמן לבריטים, ניסה להילחם במורדים באזור מוראר (Morar) עם מי מכוחותיו שנותרו נאמנים לו, אך נכשל וברח מהעיר. עם עזיבת המהרג'ה, כוחות העיר הצטרפו לכוח המורדים והעיר נפלה לידיו יחד עם מצבור נשק נרחב.
ב-17 ביוני, נתקל יו רוס בכוח המורדים באזור קוטה-קי-סראי (Kota-Ki-Serai) והביס אותו בקרב פרשים. בקרב זה נפצעה לאקשמיבאי באופן אנוש ונפטרה לאחר יומיים מפצעיה. יומיים לאחר מכן, לאחר כ-5 שעות לחימה כנגד כ-10,000 מורדים מחוץ לעיר, כבש לבסוף רוס את גוואליור מידי המורדים.


== לאקשמי באי בתרבות ==
בספרו של ג'ורג' מקדונלד פרייזר, "פלשמן במשחק הגדול", אשר מתאר בין היתר את המרד ההודי הגדול, מתוארות מספר פגישות בין גיבור הספר לבין הרני.
ברומן "La femme sacrée" של מישל, נסין יוון ודנמרק, מתואר סיפור חייה של הרני בתוספת רומן בדיוני בינה לבין קצין בריטי.
הספר "רני" של הסופרת ג'יישרי מישרה (2007) מתאר את סיפור חייה.
הרומן "רצי הלילה מבנגל" של ג'ון מסטרס משנת 1951, מזכיר אף הוא את הרני.
שני סיפרי הרומן "מאנו" (2011) ו"מלכת התהילה" (2012), של קריסטופר ניקול, מתארים את סיפור חייה מתקופת הנישואים ועד מותה במהלך המרד, מנקודת מבטה של אישה בריטית שהתלוותה אליה.
"הנמר והלהבה" (1953) הוא סרט הודי המתאר את מהלך המרד.
"ג'האנסי קי רני" הייתה סדרת טלוויזיה על אודות חייה.


== קישורים חיצוניים ==
רני לאקשמיבאי, באתר אנציקלופדיה בריטניקה (באנגלית)