כאב שיניים (לטינית: odontalgia) הוא כאב בשן או בקרבתה. ברוב המקרים כאבי שיניים נגרמים מליקויים בריאותיים בשן או בלסת, כגון עששת, מחלות חניכיים, בייחוד דלקת חניכיים נמקית, צמיחת שן בינה, שן סדוקה או שבורה, מחלה בלסת, או שורש שן חשוף. לאחר עקירת שן בינה עלול להתפתח מצב המכונה מכתשית יבשה (dry socket), המלווה בכאב עז (במקרים רבים הכאב מוקרן לכיוון האוזן). מצב זה נגרם בשל הרס קריש הדם במכתשית וחשיפת עצם.
כאבי שיניים עשויים אף להיות תסמין של מחלות לב, כגון תעוקת לב או אוטם בשריר הלב, בגלל כאב מוקרן.
רמת הכאב הנגרם מכאב שיניים עשויה לנוע בין חוסר נוחות קל לבין כאב עז ובלתי נסבל. הכאב עשוי להיות זמני או מתמשך וכרוני. גורמים כגון לעיסה וכן חשיפה לחום או לקור עלולים להחמיר או להקל את הכאב. בדיקת שיניים הכוללת צילומי רנטגן יכולה לסייע בגילוי המקור לכאב. ניתן להגדיר כאבי שיניים עזים כמצב חירום בתחום רפואת השיניים.
כאבי שיניים לא אופייניים עלולים להתרחש גם בשיניים בריאות. כאבים אלה עמומים בדרך כלל, עוברים לעיתים משן אחת לאחרת ונמשכים תקופה של ארבעה חודשים עד מספר שנים. כאבים מסוג זה מדווחים בשכיחות הגבוהה ביותר על ידי נשים בגיל העמידה. הגורם לכאבים אלה עדיין לא ידוע.


== כאב שיניים בטיסה או בצלילה ==
 ערך מורחב – בארודונטלגיהשינוי חד בלחץ האטמוספירי במהלך טיסה או צלילה לעומק עלול לגרום לכאב שיניים בתנאי שיש מחלה קיימת בשיניים, בחניכיים או בגת הלסת העליונה (סינוס). כמעט כל מחלה בחלל הפה עלולה לגרום לכאב זה: עששת, דלקת חניכיים, סתימה שבורה, דלקת מוך השן, שן כלואה, דלקת גת הלסת העליונה (סינוסיטיס) ועוד. בחיל האוויר הישראלי נמדדה היארעות של קרוב למקרה כאב שיניים אחד על כל 100 שעות-טיסה. 8.2% מטייסי חיל האוויר הישראלי דיווחו על מקרה אחד לפחות של כאב שיניים בטיסה במהלך הקריירה התעופתית שלהם. בדרך כלל הכאב חולף מיד עם התייצבות הלחץ האטמוספירי, אך לעיתים נדרשים לשם כך מספר שעות או מספר ימים. שינוי חד בלחץ האטמוספירי עלול גם לגרום לשבר שיניים או לשבר סתימות. אולם, שברים אלו יכולים להתרחש רק כאשר בשיניים ישנן סתימות לקויות ונגעי עששת נרחבים.


== כאבי שיניים בספרות ==
שייקספיר התייחס לכאב שיניים בקומדיה "מהומה רבה על לא דבר": "מעולם לא היה פילוסוף שנשא בסבלנות כאב שיניים."
המשורר הלאומי הסקוטי רוברט ברנס חיבר שיר מרורים ושמו "פניה לכאב השיניים".
ההיסטוריון רוברט דארנטון, בספרו "השיניים התותבות של ג'ורג' וושינגטון: מדריך לא שיגרתי למאה השמונה-עשרה" טוען כי אנשי המאה השמונה-עשרה - הן הנאורים והן הנבערים - היו אחרים מאוד מאיתנו. הם היו שונים, בין היתר, כי הם סבלו בלי הרף מכאב שיניים. לדבריו:


== קישורים חיצוניים ==

הניו יורק טיימס, חוקרים פענחו את המנגנון שגורם לכאב שיניים כשאוכלים משהו קר, באתר הארץ, 31 במרץ 2021


== הערות שוליים ==