ביטלג'וז (באיות אחר: ביתלג'וז; באנגלית: Betelgeuse) או α באוריון הוא כוכב על-ענק אדום המרוחק כ-430 שנות אור ממערכת השמש. בעברית מקובלים גם השמות הבאים לכוכב זה: בית אל-ג'וז, בית אגוזה ובית אגוזי. כוכב זה הוא השני בבהירות בקבוצת הכוכבים אוריון, והתשיעי בבהירותו בשמי הלילה. הכוכב ממוקם בתוך משושה החורף ומהווה את אחד מקודקודיו של משולש החורף.


== מאפיינים ==
ביטלג'וז הוא מסיווג ספקטרלי M1 Ia-Iab - על-ענק אדום הנמצא בשלב מתקדם של התפתחותו לאחר שכילה את כל המימן שבליבתו להליום ועבר להתכת הליום לפחמן ולחמצן. תהליך זה הביא להתנפחותו לקוטר של כ-440 מיליון ק"מ, כמרחקה של חגורת האסטרואידים מהשמש. הוא אחד מכוכבי השבת היחידים בשמיים שניתן למדוד את קוטרו הזוויתי באמצעות צילום טלסקופי ישיר.  למרות היותו בשלב התפתחות מתקדם, זמן חייו קצר יחסית, גילו מוערך ב-8 - 8.5 מיליוני שנים בלבד והתפתחותו המהירה נובעת ממאסתו הגדולה - כ-14 מסות שמש. תהליכי ההיתוך בליבת הכוכב צפויים להסתיים בתוך כ-10,000 שנים ואז הכוכב יתפוצץ בסופרנובה ובשל הקרבה היחסית למערכת השמש, היא תהיה עם בהירות דומה לשל הירח ותראה גם באור יום. לאחר מכן תהפוך ליבת הכוכב לכוכב נייטרונים. אם מסת הכוכב נמוכה יותר מההערכות (כ-12 מסות שמש בלבד) ייתכן שהכוכב יהפוך לננס לבן נדיר המורכב מחמצן ומניאון.


=== השתנות ===
ביטלג'וז הוא משתנה סדיר למחצה שבהירותו נעה בין דרגה 0.3 (אז הוא הופך להיות השמיני בבהירות) ובין דרגה 1.2 (אז הוא יורד למקום ה-18). השינוי בבהירות נובע מהתנפחות והתכווצות של השכבות החיצוניות של הכוכב, מה שמשנה את רדיוסו מ-550 רדיוסי שמש ועד ל-920 רדיוסי שמש. כאשר הרדיוס קטן, צפיפות הגז עולה ויותר קרינה נבלעת בשכבות הגז ומחממת אותן, ההתחממות מביאה להתפשטות הגז והגדלת הרדיוס, כך שצפיפות הגז יורדת, יותר קרינה עוברת דרך הגז אל מחוץ לכוכב והגז מתקרר ומתכווץ בחזרה.


=== דהיית 2020 ===
בראשית 2020, התעמעם אורו של ביטלג'וז במידה שלא נראתה מאז תחילת המדידות האסטרונומיות. הירידה הפתאומית ברמת האור שנפלט מן הכוכב העלתה סברות כי הוא עומד להפוך לסופרנובה. עם זאת, עד אפריל באותה שנה שבה בהירותו של הכוכב לקדמותה. חוקרים משערים כי מקורה של הדהייה באורו של ביטלג'וז היא בגזים שנפלטו ממנו. הגזים התעבו והפכו לענן אבק, שצמצם לכמה שבועות את האור המגיע מהכוכב לכדור הארץ.


== שמו הערבי של הכוכב ==
השם "בית אל-ג'וז" הוא שיבוש של השם הערבי يد الجوزاء (בתעתיק מדויק: יד אלג'וזאא'), שהיה כינויו של מזל תאומים, אך בהמשך שימש לכינויו של אוריון. בתעתיק ימי הביניים מערבית ללטינית השתבשה האות "י" הערבית (נכתבת עם שתי נקודות דיאקריטיות מתחתיה: ي) ל"ב" (נכתבת עם נקודה דיאקריטית אחת: ب), ו"יד אֶל-ג'וּזַא" הפך ל"בית אל-ג'וז" (או: "אִיבְּט-אֶל-ג'וּזַא").


== קישורים חיצוניים ==

תעלומה: למה הכוכב בטלג'וז מתכווץ?, באתר ynet, 10 ביוני 2009
יוניברס טודיי, ‏2012 – שיגעון חדש: ביטלג'וז יתפוצץ והדבר לכאורה יפגע בכדור הארץ, באתר "הידען", 23 בינואר 2011
אסף קוזין, מדע בין כוכבים: על-הענק האדום שעומד להתפוצץ, באתר ynet, 4 באוגוסט 2017
גיא ניר, מכון דוידסון, על-ענק אדום: האם ביטלג'וס עומד להתפוצץ?, באתר ynet, 2 בינואר 2020
ביטלג'וז ב-Solstation
ביטלג'וז, באתר אנציקלופדיה בריטניקה (באנגלית)
ביטלג'וז, בבסיס הנתונים SIMBAD לגרמי שמיים אסטרונומיים


== הערות שוליים ==