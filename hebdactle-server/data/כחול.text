צבע כחול הוא אחד משלושת צבעי היסוד. אורך הגל של האור הכחול הוא הקצר ביותר מבין שלושת צבעי היסוד (בין 450 ל-495 ננומטר) ועם התדירות הגבוהה ביותר מבין שלושת צבעי היסוד (בין 610 ל-670 טרה-הרץ).
שמים בהירים ביום שמשי יהיו כחולים בשל פיזור ריילי של האור מהשמש. כמות גדולה של מים נראית בצבע כחול, אך לא כן מים כבדים.


== שם הצבע ==
המשמעות המודרנית של המילה כחול כתיאור לצבע הדומה לתכלת, "Blue", היא התפתחות מאוחרת, ייתכן שמימי הביניים, ואינה מתארת את המשמעות המקורית - אבקת איפור בגוון שחור; רש"י בפירושו למסכת קידושין כתב: "שחור דומה לכחול". השורש "כחל" גם דומה לשרשי מילים המתארים גוני שחור בשפות שמיות נוספות, בהן השפה האכדית. שורש זה מופיע במקרא פעם אחת בלבד, ופעמים רבות בחז"ל במשמעות של איפור לעיניים: לדוגמה: "כָּחַלְתְּ עֵינַיִךְ וְעָדִית עֶדי" (ספר יחזקאל, פרק כ"ג, פסוק מ'), וכן "לא כחל ולא שרק ולא פירכוס - ויעלת חן". (תלמוד בבלי, מסכת כתובות, דף י"ז).


== משמעות מושאלת ==
כחול נחשב (בטעות) לאחד הצבעים הלאומיים של ישראל בעקבות זיהוי מוטעה של צבע התכלת הכהה בדגל ישראל ככחול. בשל כך השתרש הביטוי כחול-לבן במשמעות "ישראלי" ובפרט הביטוי "תוצרת כחול-לבן" כשם נרדף לתוצרת הארץ.
כחול, אדום ולבן הם הצבעים הלאומיים של ארצות הברית, הממלכה המאוחדת וצרפת, כצבעי דגליהם.
ברוב מדינות העולם, מדי המשטרה הם בצבע כחול או תכלת. בישראל, שבה לצד משטרת ישראל פועל גם משמר הגבול שלו מדים בצבע ירוק-זית, המשטרה הרגילה מכונה לעיתים "הכחולה" או "המשטרה הכחולה" (להבדיל ממשמר הגבול).
בצה"ל, חיל האוויר הישראלי ידוע בכינוי "הכחולים" על שם מדי א' של הטייסים שהם בצבע כחול. הצבע הכחול נבחר לסמל את השמיים הכחולים בהם פועל חיל האוויר.
למספר חילות בצה"ל יש כומתות בצה"ל בצבעים וגוונים שונים של כחול, תכלת וטורקיז.
כחול מזוהה כצבע המים אף על פי שהמים הם נוזל שקוף.
בפוליטיקה מזוהה הצבע הכחול עם השמרנות ומפלגות שמרניות, כמו הליכוד והמפלגה השמרנית
כדור הארץ נקרא גם "כוכב הלכת הכחול" בשל היותו כוכב הלכת היחיד במערכת השמש שיש בו מקווי מים (נוזליים), שצבעם נראה בכדור הארץ ככחול.
"דם כחול" הוא כינוי לבן האצולה. ביטוי זה נובע מהעובדה שבעבר האצילים האירופים לא נהגו להיחשף לשמש ועל כן ניתן היה לראות את ורידיהם דרך עורם הלבן. מכיוון שכלי דם לא מחומצנים נראים כחולים דרך העור, האמינו בני המעמדות הנמוכים, שהיו שזופים ושחומים יותר, כי דמם של האצילים כחול. סיבה נוספת לכך היא שמשפחות המלוכה באירופה, שהיו מתחתנות בינן לבין עצמן, סבלו ממחלה גנטית בשם "המופיליה" הפוגעת בקרישת הדם.
 "סרט כחול" הוא סרט פורנוגרפי, ו"ראש כחול" הוא כינוי לאדם שמחשבות זימה מעסיקות אותו. באנגלית, המילה blue (כחול) מוגדרת כדבר גס או מגונה כבר באנציקלופדיה סקוטית שיצאה לאור ב-1824, וייתכן ששימוש כזה הוא אפילו קדום יותר, יש הטוענים כי המקור לכינוי זה הוא בחרדון סיני שבתקופת הייחום הופך כל גופו להיות כחול.
"ענק כחול" (blue giant) הוא סוג של כוכב.
"הענק הכחול" (Big Blue) הוא כינוי לחברת IBM, בשל הלוגו הכחול הגדול שלה.
"הציפור הכחולה" - מיתוס שקיים במספר תרבויות על כך שהאושר נמצא קרוב לבית ואין צורך לצאת להרפתקה על מנת למצאו. למשל במחזה "הציפור הכחולה"
"צווארון כחול" הוא כינוי לפועלי הייצור, להבדיל מ"צווארון לבן" - מהנדסים ומנהלים.
נייר לקמוס כחול הוא אינדיקטור לחומצה: כאשר משתנה צבעו לאדום זוהי עדות לנוכחות חומצה. גם ברומותימול כחול מצביע על נוכחות חומצה.
במקומות מסוימים באגן הים התיכון מיוחסת לצבע הכחול יכולת להגן מפני עין הרע ומשום כך נהוג לענוד חרוזים, או חמסות כחולים, או בצבעי טורקיז.
כחול הוא צבע של אבן החן לאפיס לאזולי.
ספורט – רבות מקבוצות מכבי הן בעלות מדים כחולים: מכבי פתח תקווה, מכבי עירוני רעננה, מכבי יפו ועוד. אצל רבות מקבוצות מכבי האחרות הכחול הוא הצבע המשני שלהן, כגון: מכבי תל אביב, מכבי הרצליה, מכבי ראשון לציון, מכבי אום אל-פחם שצבען הראשי הוא צהוב, ועוד. גם צבעה של קבוצת הכדורגל האנגלית צ'לסי הוא כחול ולכן הקבוצה ידועה בכינוי "הבלוז" (הכחולים).
הצבע הכחול בחלונות הוויטראז' של קתדרלת שארטר הגותית הוא בעל גוון ייחודי הנקרא "כחול שארטר", ועד היום לא פוענחה הנוסחה הכימית שבאמצעותה ייצרו האומנים של שארטר גוון זה.
צבע המאכל כחול בוהק FCF
בידור
הצבע העיקרי בחליפה (לצד גלימה אדומה) של סופרמן, אחד מגיבורי-העל הראשונים והידועים ביותר
מאפיין את דמויות הרכב בלו מן גרופ ("קבוצת האיש הכחול")
מאפיין גם את דמויות הדרדסים הכחלחלים הקטנטנים
צבע הבנדנה של לאונרדו (צבי הנינג'ה)
צבע משני בחליפה של ספיידרמן
בגלל מגבלות הצביעה בדפוס כחול מופיע כצבע משני (לשחור) בחליפה ובגלימה של באטמן


== בטבע ==
השמיים נראים כחולים במשך היום כתוצאה מפיזור ריילי של אור השמש.
כחול הוא צבעם של הים ומקווי מים אחרים שבהם משתקפים השמיים.
הלווייתן הכחול הוא בעל החיים הגדול ביותר שחי אי פעם.
בים, עמלץ כחול וכריש כחול הם בעלי גוון כחול המשמש להסוואה.
הצבע הכחול נפוץ בקרב העופות כאשר הבולטים שבהם הם הטווס המצוי, הכחל המצוי (ומיני כחל אחרים), ארה כחולה-צהובה, ארת ענק יקינתונית, זהריר הכף ועורבני כחול.
הצבע הכחול נפוץ במגוון רב של מיני פרחים. בארץ ישראל הפרחים הכחולים הבולטים הם תורמוס ההרים, כלנית מצויה, מרגנית השדה, אלקנת הצבעים, לשון-שור מגובבת, לשון-פר סמורה, דרדר כחול, יקינתון מזרחי ומספר מיני אירוסים. גוני הכחול של הפרחים נעים בין תכלת לכחול עמוק וסגול.
		
		
		


== קישורים חיצוניים ==
אורן הוברמן, למה אין כחול בתנ"ך?, כלכליסט
כחול, באתר אנציקלופדיה בריטניקה (באנגלית)


== הערות שוליים ==