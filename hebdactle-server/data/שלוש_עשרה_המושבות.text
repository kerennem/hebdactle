שלוש עשרה המושבות (באנגלית: Thirteen Colonies) הוא שמן הקיבוצי של 13 קולוניות בריטיות בצפון אמריקה, אשר לכל אחת מהן היה שלטון עצמי - בכל מושבה מינה המלך האנגלי מושל ולצדו פקידים, אך לצדו גם המתיישבים השתתפו בשלטון, בעיקר בהחלטות שנוגעות למיסוי, לגיוס לצבא ולעניינים משפטיים. 
במהלך השנים נוצרה במושבות תרבות חדשה, ששילבה תרבות בריטית ואירופאית, וכן אלמנטים של תרבות שלא התקיימה קודם, ושהתפתחה בעיקר עקב התנאים הגאוגרפיים והתברואתיים בצפון אמריקה. המתיישבים, שמספרם הגיע כבר ל-2.5 מיליון, החלו בהדרגה לראות את עצמם כאמריקנים עצמאיים בעלי מחשבות שונות משל הריבונות הבריטית הנוכחית. בעקבות זאת הם בזו לפיקוח הבריטי עליהם, אף על פי שהיה רופף ביותר כיוון שבריטניה הייתה טרודה בעצמה במלחמות דוגמת מלחמת שבע השנים.
המושבות חתמו על הכרזת העצמאות של ארצות הברית ב-1776 ונפרדו רשמית מהאימפריה הבריטית, במהלך שהוביל למלחמת העצמאות של ארצות הברית ולייסודה של ארצות הברית.
אך לא כל הקולוניות מרדו. המושבה הצרפתית לשעבר של קוויבק, והמושבות נובה סקוטיה ואי הנסיך אדוארד נותרו נאמנות לכתר הבריטי ומאוחר יותר אוחדו למדינת קנדה. המושבות של מערב פלורידה ומזרח פלורידה גם כן נשארו נאמנות למלוכה הבריטית.
שלושה עשר הפסים בצבעי אדום-לבן בדגל ארצות הברית מייצגים את שלוש עשרה המושבות.


== שלוש עשרה המושבות ==

ניו-אינגלנד:
מושבת קונטיקט, כיום קונטיקט
הפרובינציה של מפרץ מסצ'וסטס, כיום מסצ'וסטס ומיין
הפרובינציה של ניו המפשייר, כיום ניו המפשייר וחלק מוורמונט
מושבת המטעים של רוד איילנד ופרובידנס, כיום רוד איילנד
המושבות התיכוניות:
מושבת דלאוור, כיום דלאוור
הפרובינציה של ניו ג'רזי, כיום ניו ג'רזי
הפרובינציה של ניו יורק, כיום ניו יורק וחלק מוורמונט
הפרובינציה של פנסילבניה, כיום פנסילבניה
המושבות הדרומיות:
הפרובינציה של ג'ורג'יה, כיום ג'ורג'יה
הפרובינציה של מרילנד, כיום מרילנד, ווושינגטון די. סי.
הפרובינציה של צפון קרוליינה, כיום צפון קרוליינה, וטנסי
הפרובינציה של דרום קרוליינה, כיום דרום קרוליינה
מושבת וירג'יניה, כיום וירג'יניה, מערב וירג'יניה, וקנטקי.


== אוכלוסייה לפי שנים ==
גודל אוכלוסיית שלוש עשרה המושבות מבוסס על הערכות של היסטוריונים. המספרים כוללים אינדיאנים ועבדים אפריקאים בתחום השיפוט ואינם כוללים שבטים אינדיאנים מחוץ לתחום השיפוט של המושבות.


== קישורים חיצוניים ==

שלוש עשרה המושבות, באתר אנציקלופדיה בריטניקה (באנגלית)