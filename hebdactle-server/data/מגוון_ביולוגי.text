המונח מגוון ביולוגי (באנגלית: Biodiversity) הוטבע כנראה על ידי אדוארד וילסון בשנת 1986 במהלך כינוס של "הפורום הלאומי בנושא המגוון הביולוגי", ביוזמת האקדמיה האמריקאית הלאומית למדעים ביחד עם המוזיאון הלאומי – סמית'סוניאן.
המגוון הביולוגי, כלומר כלל המערכות האקולוגיות בכדור הארץ, על שפע המינים שבהם ויחסי הגומלין ביניהם מהווה את "מערכת ההפעלה" של הפלנטה.
כיום משתמשים במונח "מגוון ביולוגי" על מנת לתאר את השונות בטבע הבאה לידי ביטוי בכל רמות הארגון הביולוגיות - המגוון הגנטי (שונות גנטית) בתוך כל מין, מגוון מינים (שונות בין מינים) ומגוון המערכות האקולוגיות.
המשמעות המבנית של מגוון ביולוגי מתבססת על המספר והשפע היחסי של הטיפוסים הגנטיים בתוך המינים, של המינים בתוך המערכות ושל טיפוסי המערכות האקולוגיות אשר ביחידות הנוף. המשמעות התפקודית של מגוון ביולוגי מתבססת על ההבדלים בין הגנוטיפים, המינים, והמערכות האקולוגיות השונות שביחידות הנוף, בהתייחס לתהליכים האקולוגיים והתפקודים שהגנוטיפים והמינים אשר במערכות אלה מעורבים בהם.
לאדם תלות רבה ביותר במגוון הביולוגי לשם קיומו ומאחר שהמגוון הביולוגי מידרדר בהתמדה, נתון האדם בסכנה קיומית, כתוצאה ממעשיו ובייחוד בשל הפיתוח המואץ הפוגע בתקינותן של מערכות אקולוגיות שהוא נהנה מהן, בעיקר כמקור למזון ולתרופות.
כמעט מחצית מכלל התרופות ששימשו את האדם בעולם המערבי באו, עד לא מכבר, ממקורות טבעיים. כמעט כל מזונותיו של האדם, שמקורם בעולם הצומח והחי, מבוססים על מיני בר שהתקיימו בטבע. עם העלייה החדה באוכלוסיית העולם בעשורים האחרונים, עולה הדרישה למזון. ככל שהמגוון הביולוגי גדול יותר, גדל הפוטנציאל לפיתוח זני מזון חדשים ולהסתייעות בזני הבר כדי להתגבר על מחלות הפוקדות את יבולי החקלאות.


== ראו גם ==
צמחי בר בסכנת הכחדה בישראל
מין פולש
הכחדה
שמורת טבע
מעבר אקולוגי


== לקריאה נוספת ==
אדוארד וילסון, החיים בתוך קובייה אחת קטנה, נשיונל ג'יאוגרפיק, גיליון 141, פברואר 2010
Levin, S ‏ Encyclopedia of Biodiversity. San Diego: Elsevier Academic Press. ISBN 9780123847195


== קישורים חיצוניים ==

אוניברסיטת תל אביב - צוות קמפוס טבע, המגוון הביולוגי ופיתוח בר קיימא, באתר הספרייה הווירטואלית של מטח
המגוון הביולוגי בישראל - ערוץ היוטיוב של אייל ברטוב 
עמותת מן השדה - מערכת מידע שיתופית בנושא מגוון המינים
המגוון הביולוגי בישראל - אתר החברה להגנת הטבע
תמר דיין ויעל גבריאלי, מי ישרוד באלף הבא? - משבר מגוון המינים, מדע 2000, אביב 2000
 פועה בר, ‏מגוון ביולוגי: גחמה של ירוקים או עניין של כולנו.., "טבע הדברים" (כפי שנשמר בארכיון האינטרנט)
השפעת חוות הבודדים בנגב על המגוון הביולוגי בסביבתן, 'אקולוגיה וסביבה', דצמבר 2012, גיליון 4, (עמ' 320–329)
עמותת מן השדה לניטור המגוון הביולוגי, 'מן השדה', מערכת מידע גאוגרפי שיתופית (PPGIS)
התוכנית הלאומית למגוון ביולוגי בישראל, כתב העת "אקולוגיה וסביבה"
מיכל סמוני-בלנק, צפו: 500 מיני בעלי חיים בגינה של דונם בבנימינה, באתר ynet, 8 באוקטובר 2012
חדשות בתחום המגוון הביולוגי, באתר הידען
דר. אסף רוזנטל, ‏המגוון הביולוגי – דו"ח מצב, באתר "הידען", 22 בדצמבר 2014
מגוון ביולוגי, קמפוס טבע, באתר אוניברסיטת תל אביב
שמירה על המגוון הביולוגי, אתר טבעBIZ, החברה להגנת הטבע
חשיבות המגוון הביולוגי לבריאות הציבור – המלצות חדשות, אתר המשרד להגנת הסביבה, נובמבר 2015
מגוון ביולוגי, באתר אנציקלופדיה בריטניקה (באנגלית)