ניתוח פלסטי הוא מונח כללי להתערבות רפואית, בדרך כלל כירורגית, במטרה לשנות גודל, מראה או מבנה של איברים בגוף, לעיתים אפילו הסרה מוחלטת של איברים, שלא לצורך רפואי מציל חיים.


== היסטוריה ==
ישנם תיעודים לניתוחים פלסטיים לצורך שחזור שבוצעו בהודו בשנת 800 לפני הספירה.
הופעתם של הניתוחים הפלסטיים בחברה המערבית הייתה בשנת 1827. באותה שנה ביצע רופא בשם ד"ר ג'ון פטר מטאאוור את הניתוח הפלסטי הראשון בארצות הברית בעזרת כלים שהוא פיתח בעצמו.
הניתוחים הפלסטיים קיבלו הרבה עזרה דווקא מתחום מפתיע - מלחמות. במלחמת העולם הראשונה נדרשו בעלי מקצוע הרפואה והכירורגיה לטפל בפציעות כגון כוויות בדרגה גבוהה, פציעות שגרמו לשינויים אסתטיים בפנים, ופציעות אחרות שבהן המנתחים לא נתקלו בעבר אשר נגרמו בעיקר מכלי הנשק שנחשבו אז חדשים ולא מוכרים. המידע הקיים לגבי ניתוחים לא כיסה את הידע הנדרש לטיפול בפגיעות אלו והמנתחים נאלצו לאלתר, לחקור ולמצוא פתרונות בעצמם. ההבנה שהגיעו אליה אז הייתה שמראה אסתטי הוא חלק חשוב בהחלמה של פצועי מלחמה. מהמחקרים והרישומים שנותרו מאותה תקופה לומדים המנתחים הפלסטיים המודרניים עד היום.
ניתוחים פלסטיים קוסמטיים, המיועדים לאנשים שאינם בהכרח סובלים מבעיה רפואית, החלו להופיע באופן מאורגן החל משנות ה-60 ומאז תחום זה ממשיך להתפתח ולהתרחב. החל משנות ה-70 החלו הניתוחים הפלסטיים למטרות אסתטיקה להפוך לפופולריים בהדרגה, כאשר בתחילה החלה התופעה בקרב העשירים, ובהמשך חדרה התופעה לשאר שכבות האוכלוסייה. מאז, הפופולריות של פתרונות פלסטיים קוסמטיים עולה בהתמדה, כאשר במהלך העשור הראשון של המאה ה-21 עלתה משמעותית של פתרונות פלסטיים שאינם-ניתוח.


== תיאור ==
הניתוח הפלסטי יכול לשמש לשני צרכים:

בהתוויה רפואית: לצורך שחזור חלקי גוף מעוותים הגורמים להפרעה תפקודית. בקבוצה זו פגמים מולדים, גנטיים או התפתחותיים; נזקים חבלתיים כגון כוויות, תאונות ופציעות וכן פגמים ניתוחיים (לאחר הסרת גידולים). ניתוחים אלה מבוצעים על ידי מגוון התמחויות רפואיות, על פי האזור האנטומי. שחזור פלסטי של אזור הראש והצוואר, לדוגמה, יבוצע בידי מנתח אף אוזן וגרון, ושחזור עפעפיים בידי מנתח אוקולופלסטי (רופא עיניים).
ללא התוויה רפואית, מסיבות אסתטיות: לצורך שיפור ההופעה, למטרת שיפור ההערכה והביטחון העצמי. למשל על ידי הגדלה או הקטנה של החזה, שינוי צורת האף, שאיבת שומן וכדומה. התפתחות טכנולוגיות חדשות ושיפור הקיימות מאפשרים נגישות למגוון הולך וגדל של ניתוחים שלא נכללו בתחום האסתטי עד היום, כמו הזרקות תת-עוריות להחלקת קמטים. ניתוחים פולשניים למטרה אסתטית רצוי שיבוצעו רק לאחר שהמועמד עבר סדרת ראיונות עם פסיכולוגים או מומחים אחרים על מנת לבדוק את הצורך האמיתי בניתוחים מסוג זה הטומנים בחובם גם תופעות לוואי וסיכונים שונים, וכן כדי למנוע עוגמת נפש עתידית עקב ציפיות מוגזמות או פגיעה נפשית עקב השינוי הפיזי.
ישנם אנשים הפונים עם בקשה לשנות או לשפר יותר מפרט אחד בגופם. בשל כך החלו כמה מהמנתחים להציע ניתוח משולב בו מבוצעים כל ההליכים המבוקשים תחת הרדמה אחת. היתרון הבולט ביותר הוא חיסכון במספר הניתוחים שהמטופל עובר ובמספר ההרדמות. החיסרון העיקרי בניתוחים כאלו הוא בזמן הניתוח - זמן הניתוח ארוך מעלה את הסבירות לסיבוכים במהלך הניתוח וניתוח פלסטי משולב הולך ומתארך ככל שמדובר ביותר פרוצדורות המבוצעות תחת אותה ההרדמה.
קיימים חמישה אזורים עיקריים לביצוע ניתוח פלסטי והם:

ניתוח פלסטי באזור הפנים כדוגמת מתיחות פנים וניתוחי עפעפיים ואף
ניתוח פלסטי באזור החזה כדוגמת הגדלת חזה, הרמת חזה, הקטנת חזה ושחזור שד
ניתוח פלסטי באזור הבטן
ניתוח פלסטי באזור האגן
ניתוח פלסטי באזור הגפיים
ניתוח פלסטי באזור הצוואר


== ראו גם ==
יופי
אורתו-כירורגיה של הפנים


== לקריאה נוספת ==
חגי צור, עיצוב אנושי: ספר הניתוחים הפלסטיים, הוצאת כתר, 1992


== קישורים חיצוניים ==
פורום ישראלי בנושא ניתוחים פלסטיים - פורום מקצועי בניהול רופאים העוסק בניתוחים פלסטיים (לא עובד בדפדפן פיירפוקס)
ברוריה אבידן-בריר, בשום פנים: האם למנתחים פלסטיים יש קו אדום?, באתר nrg‏, 18 בנובמבר 2013
אבי רזניקוב, האם יש בעיה הלכתית בניתוח להגדלת חזה?, באתר ynet, 17 באוגוסט 2014
ניתוח פלסטי, באתר אנציקלופדיה בריטניקה (באנגלית)


== הערות שוליים ==