פו הדב (בכתיב מלא: פו הדוב, באנגלית: Winnie-the-Pooh - "ויני הפו") הוא ספר ילדים שחיבר הסופר הבריטי אלן אלכסנדר מילן. הספר יצא לאור ב-14 באוקטובר 1926, ושנתיים לאחר מכן בא בעקבותיו הספר "הבית בקרן פו". גיבורי הספרים הם הילד כריסטופר רובין (הנקרא על שם בן המחבר, כריסטופר רובין מילן), דובון בשם פו ("דוב בעל מוח קטן מאוד", כדבריו) וידידיהם - אחדות מחיות היער.


== הרקע לכתיבת הספר ==

כשהיה כריסטופר רובין, בנו היחיד של הסופר, בן שנה, הביא לו אביו מתנה – דב צעצוע מכוסה פרווה. הדב זכה לשם "ויני" כשמה של דובה שהובאה לגן החיות של לונדון מהעיר ויניפג שבקנדה. מאותו היום הפכו כריסטופר והדב לחברים טובים, שיחקו ביער הדמיוני ברצפת החדר, ושוחחו זה עם זה. מילן, שהיה סופר עוד לפני פרסום פו הדב, כתב שיר קצר על החברות האמיצה בין השניים, אשר נשלח ופורסם בעיתון ילדים חשוב.
הסיפור הראשון נכתב על כריסטופר רובין ופו הדב, והתרחש ביער אשדון אשר סמוך לחוות קוצ'פורד בה התגוררה משפחת מילן. ככל שנוספו צעצועים נוספים לחדר הילדים של בילי מון (כינוי החיבה של כריסטופר רובין), כך נוצרו גיבורים חדשים לסיפורים. כמה מחיות הבד שלפיהן נוצר הספר (פו, חזרזיר, נמיר, איה וקנגה) שוכנות מאז 1987 באגף הילדים של הספרייה העירונית של ניו יורק.


== מאפייני עלילת הספר ==

בסיפורי "פו הדב", כריסטופר רובין הוא הילד אשר מקשיב לסיפורי פו וחבורתו מפי אביו. הסיפורים מלאי קסם והרפתקאות המתרחשים ביער ת"ק פרסאות (או יער מאת האקרים בתרגומים אחרים), הלוא הוא יער אשדאון.
ביער מקיימים כריסטופר רובין, פו הדב, חזרזיר, ארנב, איה, קנגה, רו, נמיר וינשוף מערכת יחסים מגוונת ומיוחדת, המעמידה אותם פעמים בצרות ופעמים בשמחות. זהו מעין מיקרוקוסמוס של החברה, כאשר כל חיה היא בעלת אופי המייחד אותה ולכל חיה גם דפוסי התנהגות קבועים. החיות מנהלות את אורח חייהן, מחליטות על מעשיהן ומהלכיהן ונושאות בתוצאות. גם הן, כמו בני האדם, בעלות מגרעות אשר לרוב גוררות אותן לבעיה חדשה ומסוכנת מקודמתה.
עם זאת, כל חיה יודעת כי אם תיקלע לצרה, קושי או סכנה, היא תוכל לסמוך על חבריה כי יסייעו לה. כל חבר יכול לעזור ולתת יד בדרך המיוחדת לו, כדי להחזיר את המצב לקדמותו. חשוב לזכור כי כל החיות אינן מאיימות זו על רעותה בטרף, כולן צמחוניות, וחיות יחד בהרמוניה.
את הספר המקורי ואת רבים מתרגומיו מלווים ציוריו של ארנסט שפארד, שנעשו תחילה בשחור לבן ומאוחר יותר בצבע, והפכו לחלק בלתי נפרד מהספר. דב הצעצוע שעל-פיו צויר פו הדב הוא זה של גראהם שפארד, בנו של המאייר.


== פילוסופיית החיים של פו הדב ==
ספרי פו הדב משכו את לבם של ילדים ומבוגרים כאחד. הספר מכיל אמירות פסיכולוגיות-פילוסופיות שונות. פו למשל מעיד כי הרגע המאושר ביותר בחיים הוא הרגע שלפני אכילת הדבש. פו הדב במעשיו, התנהגותו ודרך חשיבתו משקף פילוסופיית חיים משלו שעיקריה:

חשוב ליהנות מרגע ההווה.
לא צריך למהר לשום מקום.
אפשר לחוש אושר מדברים קטנים.
כדאי להיות אופטימי ולא לכעוס על עצמך או על אחרים.
חשוב לעזור ולעודד אחרים.


== תַּרגומים ועיבודים של הספר ==


=== תרגומים ===
הספר תורגם ליותר משלושים שפות, ובהן ללטינית בשנות השישים.
תרגום ראשון לעברית, בידי ורה ישראלית וא"ד שפירא, יצא לאור בשנת 1943. את השירים בתרגום זה תרגם נתן אלתרמן. תרגום שני נעשה בידי דן מישר, בשנים 1996-1995, והוא יצא לאור ביולי 2003, לאחר מות המתרגם. בשנת 2004 יצא לאור תרגום שלישי, בידי אבירמה גולן. כל התרגומים יצאו לאור בהוצאת "מחברות לספרות", שהיא בעלת הזכויות על הגרסה העברית של הספר.
לספר ההמשך "הבית בקרן פו" יצאו שלושה תרגומים לעברית: הראשון, של אהרן אמיר משנת 1951; השני, של אוריאל אופק משנת 1979; והשלישי, של אבירמה גולן משנת 2010. גם תרגומים אלו יצאו בהוצאת "מחברות לספרות".


=== ספרים מבוססים על פו ===
בעקבות ספרי פו הדב, יצאו מספר ספרים המצטטים קטעים ממנו בהקשרים שונים:

מילון פו השלם, בתרגום תרזה בירון בהוצאת פראג ומחברות לספרות.
פו היה אומר בתרגום אורה מורג, בהוצאת מודן.
ספר הנימוסין של פו בתרגום אורה מורג, בהוצאת מודן.
הטאו של פו מאת בנג'מין הוף, בתרגום איל לוי, הוצאת פראג הוצאה לאור.
הטה של חזרזיר מאת בנג'מין הוף, בתרגום טובה קורנפלד-שטרנפלד, הוצאת אור-עם
על הדברים החשובים באמת מאת חיים שפירא, בהוצאת כנרת זמורה- ביתן.


=== סרטים ===
בשנת 1961 רכשה חברת דיסני את הזכויות על השימוש בדמותם של פו הדב וחבריו, והביאה לפריחה רבתי של דמותו. החברה הפיקה שישה סרטים מצוירים וכן סדרות טלוויזיה אחדות על פו הדב, ושיווקה מאות מוצרים המתבססים על דמותו.


==== סרטים קצרים ====
1966: פו הדב ועץ הדבש (Winnie the Pooh and the Honey Tree)
1968: פו הדב ביום סגריר (Winnie the Pooh and the Blustery Day)
1974: פו הדב וטיגר גם (Winnie the Pooh and Tigger Too)
1981: Winnie the Pooh Discovers the Seasons
1983: Winnie the Pooh and a Day for Eeyore


==== סרטים באורך מלא ====
1977: הרפתקאותיו הרבות של פו הדב (The Many Adventures of Winnie the Pooh) – סרט המאחד את שלושת הסרטים הקצרים הראשונים.
1997: פו הדב: ההרפתקה הגדולה ביותר (Pooh's Grand Adventure: The Search for Christopher Robin).
2000: טיגר: הסרט (The Tigger Movie).
2003: הסרט הגדול של חזרזיר (Piglet's Big Movie).
2004: פו הדב: האביב של רו (Winnie the Pooh: Springtime with Roo).
2005: פו הדב: סיפורו של פיל נפיל (Pooh's Heffalump Movie).
2011: פו הדב: הזנב של איור (Winnie the Pooh).
2018: כריסטופר רובין (Christopher Robin).בינואר 2022 קניינו הרוחני של הספר הפכו לרשות הציבור בארצות הברית, ולכן חברת וולט דיסני איבדה את זכויותיה הבלעדיות על עיבוד הדמויות המתוארות בספר. בעקבות מהלך זה, הופק סרט האימה "פו הדב: דם ודבש" מאת רייס פרייק-ווטרפילד.


== פרקי הספר (תרגום 1943) ==
אנו מכירים את הדב פו ועמו כמה דבורים, וסיפורי המעשיות מתחילים
ויני פו הולך לביקור ובא בין המצרים
פו וחזרזיר יוצאים לציד וכמעט שצדים תועל
איה מאבד את זנבו ופו משיב את האבדה לבעליה
חזרזיר נפגש עם פילנפיל
איה חוגג את יום-הולדתו ומקבל מתנות שתיים
קנגה והגור רו מופיעים ביער וחזרזיר טובל באמבטיה
כריסטופר רובין יוצא בראש מנסע לציר הצפוני
חזרזיר מוקף מים רבים
כריסטופר רובין עורך נשף-פו ונאמר שלום


== ראו גם ==
הרפתקאותיו הרבות של פו הדב (מתקן שעשועים)


== לקריאה נוספת ==
דניס סובולב, "פו הדב: "דרך השלילה" והמרחב האוטופי", דפים למחקר בספרות, 20 (תשע"ז, 2017), עמ' 96–131
אביבה קרינסקי, פו הדב והפילוסופיה של האחר, אור-עם, 2000.


== קישורים חיצוניים ==
צפי שועלי, הללו את פו!, באתר הארץ, 09/12/2005
אבירמה גולן, פרק מתוך התרגום החדש לפו הדב, באתר ynet, 23/03/2004
מרב יודילוביץ' וסוכנויות הידיעות, פו הדב חוזר, באתר ynet, 11/01/2009
גיא גורן‏, הילדות שלכם לא תיראה אותו דבר: האמת המדהימה על פו הדב, באתר וואלה!‏, 08 בנובמבר 2015
גלית עדות, ‏מסע בעקבות סוד קסמו של פו הדב, 90 שנה לאחר שיצא לאור, באתר מעריב אונליין, 12 באוקטובר 2016
גיא שרמן, מאז ועד פו: תחנות בחייו של הדוב המפורסם בעולם, באתר ynet, 5 בדצמבר 2017
פו הדב, באתר אנציקלופדיה בריטניקה (באנגלית)
פו הדב, באתר OCLC (באנגלית)


== הערות שוליים ==