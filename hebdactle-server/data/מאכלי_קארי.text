מאכלי קארי הוא שם (אשר העניקו אנשי המערב, בתחילה המשטר הקולוניאלי הבריטי) לקבוצה של תבשילים - תרביכים ומאכלי קדירה (אשר במקור הוגשו רק כתוספת למנה העיקרית); המתובלים ברוטב עשיר המכיל בדרך כלל מה שמכונה במערב אבקת קארי. אחד המרכיבים הנפוצים והדומיננטיים בקארי, כפי שחדר למערב, הוא כורכום, המעניק לרוטב צבע צהוב.
תבשילים אלה נפוצים במטבח ההודי, הבנגלי, הציילוני, בחלקים של המטבח האפריקאי, האינדונזי, המלזי, במטבחיהן של מספר מדינות באיים הקריביים, במטבח הפקיסטני, התאילנדי ובמטבחיהן של מדינות אחרות בדרום ודרום-מזרח אסיה, כמו גם למטבח של האזור האסיאתי ואגן האוקיינוס השקט באופן כללי. יחד עם התה, קארי הוא אחד ממצרכי המזון ה"פאן-אסיאתיים", אשר שורשיו בהודו. 
הקארי הגיע למערב במאה ה-18 על ידי אנשי המשטר הקולוניאלי הבריטי ששלטו בהודו וקיימים מאכלים במערב אשר מכונים "קארי", אך לא יחשבו ככאלה באסיה. לפיכך, קשה למדי להגיד מהו "קארי". המונח המקורי הוא במקורו בשפה הטמילית, בה הוא מציין תבשיל ירקות (המילה עצמה מציינת ירקות), אשר מוגש לצידה של מנת דגנים, בדרך כלל אורז. כיום, המונח מציין מבחר תבשילי קדרה, אשר המשותף להם הוא בעיקר המוצא (האסיאתי, בדרך מתת-היבשת ההודית) והעובדה כי הם אמורים ללוות אורז או מנת דגנים דומה אחרת; באנגלית בריטית מציין המונח "קארי" את המנה בשלמותה - לא רק את התוספת בדמותו של תבשיל ירקות (עם או בלי תוספת בשר); אלא גם את האורז והרטבים. "אבקת קארי" הוא כינוי לתערובת תבלינים לתבשילים בסגנון הודי, אך בהודו לא נעשה שימוש נרחב בשם זה, והיא מכונה כך לשם ייצוא (בהודו מכונות תערובות תבלינים מסאלה).
למאכלי הקארי חריפות ברמות שונות, ונטען[דרוש מקור] שיש להם יתרונות בריאותיים למערכת העיכול ותכונות נוגדות דלקות.


== קישורים חיצוניים ==

ערך אודות Curry באתר Encyclopedia.com 
מתן שופן, "טעם החיים: סודות הקארי", באתר וואלה!,  3 באוגוסט 2015
מתכונים עם קארי, באתר הצמחונות וטבעונות veg.co.il
מאכלי קארי, באתר אנציקלופדיה בריטניקה (באנגלית)