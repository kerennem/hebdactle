פרינס רוג'רס נלסון (באנגלית: Prince Rogers Nelson;‏ 7 ביוני 1958 – 21 באפריל 2016), אשר היה ידוע בשמו הפרטי בלבד פרינס ("נסיך" באנגלית) וכן במספר כינויים, בהם הסימן , האמן שהיה ידוע בעבר כפרינס, ‏The Artist, ‏Christopher Tracy ועוד, היה מוזיקאי אמריקאי.
למעלה מ־100 מיליון עותקים מאלבומיו נמכרו, ובזירה הבינלאומית המצליח ביותר מביניהם הוא "Purple Rain" – פסקול לסרט שיצא לאקרנים בשנת 1984 ובו פרינס שיחק בתפקיד הראשי.
פרינס נחשב לאחד מהיוצרים החשובים בדורו, כאשר יצר שילוב ייחודי בשם Minneapolis Sound  (על שם העיר מיניאפוליס בה נולד) הכולל אלמנטים של פאנק, מוזיקה אלקטרונית, רוק ורית'ם אנד בלוז.
היה ידוע במיומנות הגבוהה שלו בעשרות כלי נגינה, והלהיטים הגדולים שלו כוללים בין היתר את "Kiss" , ‏"When Doves Cry", ‏"Cream"  ו־"Little Red Corvette"‏ .
ב־1984 זכה בפרס אוסקר על שיר הנושא של הסרט "Purple Rain", וב־2006 זכה בפרס גלובוס הזהב על כתיבת וביצוע השיר "Song of the Heart" עבור הסרט "תזיזו ת'רגליים". מגזין "רולינג סטון" דירג אותו במקום ה־27 ברשימת 100 האמנים הגדולים בכל הזמנים ובמקום ה־33 ברשימת 100 הגיטריסטים הגדולים בכל הזמנים. חברת "גיבסון" דירגה אותו במקום ה־14 ברשימת 50 הגיטריסטים הגדולים בכל הזמנים. ב־2004 צורף אל היכל התהילה של הרוק אנד רול.


== ביוגרפיה ==


=== ילדות ===
פרינס נולד במיניאפוליס, מינסוטה, ארצות הברית, לשני הורים אפרו־אמריקאים שמקורם בלואיזיאנה. העץ המשפחתי שלו חוזר עד לימי לואיזיאנה הצרפתית. פרינס דבר צרפתית ונהג להופיע בחגיגות המרדי גרא מדי שנה.
אביו, ג'ון ל. נלסון , היה פסנתרן ג'אז, כותב שירים ומלחין. אמו, מטי דלה (לבית שאו), הייתה זמרת ג'אז. שם הבמה של האב היה "פרינס רוג'רס", ושני ההורים הופיעו יחד בהרכב שנקרא "פרינס רוג'רס טריו". כשנולד פרינס, הוענק לו שם הבמה של האב. בריאיון שהעניק האב לתוכנית הטלוויזיה האמריקאית "A Current Affair"  ב־1991, הוא סיפר שקרא לבנו פרינס משום שרצה שפרינס "יעשה כל מה שאני רציתי לעשות". פרינס ראה באביו מקור השראה. בריאיון סיפר על ההתרגשות שאחזה בו כשראה את אביו מופיע, כשהיה בן חמש: ”זה היה נהדר, לא האמנתי שזה קורה. אנשים צרחו. אני חושב שמאז רציתי להיות מוזיקאי“. לימים שילב פרינס לחנים של אביו בכמה משיריו המפורסמים ואזכר את שמו בקרדיטים שלהם. אחותו, הזמרת טיקה נלסון , נולדה במאי 1960. שני האחים הפגינו התעניינות נלהבת במוזיקה, התעניינות שזכתה לעידודו של האב. ההורים היו חברים בהכנסייה האדוונטיסטית של היום השביעי, זרם אוונגלי.
פרינס סבל מהתקפים חמורים בתור ילד, אך רק בתור מבוגר אובחן כסובל מאפילפסיה. בגלל הרקע הכלכלי הצנוע של משפחתו, מצבו הרפואי לא אובחן כראוי. הוריו נתנו לו שיעורי מוזיקה בתקווה שהדבר יעזור לו להבריא.
פרינס סיפר שאמו סיפרה לו שיום אחד בילדותו הוא הודיע לה שלא יהיה חולה יותר, וכששאלה מדוע, הוא השיב: "כי מלאך אמר לי כך". בגיל שבע הלחין את שירו הראשון "Funk Machine" והופיע בתוכנית ילדים מקומית כמה פעמים בתור מוצרט. פרינס סבל מהצקות בבית הספר, ולימים סיפר שכבר בשלב מוקדם בקריירה ניסה לפצות על כך בהיותו ”ראוותני ככל שיכולתי וקולני ככל שיכולתי“.
כשהיה בתיכון, התאמן בבלט קלאסי בתיאטרון המחול של מינסוטה , במסגרת התוכנית העירונית לאמנויות של בתי הספר הציבוריים של מינסוטה . בבגרותו הפך פרינס לתומך ומקדם של רקדנים. בשנות ה־90 תמך כלכלית ב"ג'פרי בלט" משיקגו, כשנקלע זה לקשיים כספיים.
לאחר שהוריו נפרדו הוא גר עם אמו ועם בעלה החדש. יחסיו הפגומים עם אביו החורג האלים גרמו לו לעזוב את ביתו לפני שסיים את לימודי חטיבת הביניים. הוא שהה זמן קצר אצל אביו הביולוגי, שקנה לו את הגיטרה החשמלית הראשונה שלו. מאוחר יותר אומץ פרינס על ידי משפחת אנדרסון בחלק המבוסס יותר של מיניאפוליס, והתיידד במיוחד עם בנם, אנדרה אנדרסון (אשר ייקרא בעתיד אנדרה סימון וינגן איתו בהופעות). בשלב זה הקים את הלהקה "Grand Central", שהופיעה במסיבות מכללות במינסוטה.


=== תחילת הדרך ===
לאחר מספר שנים שבהן הופיע לבד ברחבי המערב התיכון של ארצות הברית, בעיקר עם גרסאות כיסוי של להיטי דיסקו (כשהוא מצויד רק בגיטרה ומכונת תופים) חברת האחים וורנר החתימה אותו בשנת 1977. בצעד בלתי שגרתי, סירב פרינס להקליט את החומר המקורי שלו באולפני וורנר בלוס אנג'לס.
אלבום הבכורה שלו, "For You", יצא כעבור שנה. אף על פי ששווק כאלבום פופ, הוא נחשב ביזארי מאוד יחסית לרוח התקופה וצלילו הושפע ממוזיקאים ולהקות שפרינס העריץ, כגון ג'ורג' קלינטון ופאנקדליק , Ohio Players  ושאגי אוטיס . פרינס התבלט כמוזיקאי מוכשר וניגן בעצמו בכל כלי הנגינה (מאפיין קבוע ברוב אלבומיו). הסינגלים היו "Soft and Wet" ו־"Just as Long as We're Together", כשהראשון זוכה להצלחה במצעדי המוזיקה השחורה. האלבום היווה הקדמה לשני הנושאים המרכזיים ביצירה של פרינס: רוחניות ותשוקה מינית. פרינס עשה באלבום שימוש נרחב בשירת פלסט, שהפכה לאחד המאפיינים המרכזיים של הזמר לאורך כל הקריירה שלו. בריאיון לרגל הוצאת "For You", הסביר פרינס בן ה־19 שכשהקול שלו התחלף, הוא לא הצליח להוציא ממנו "עוצמה" ו"אנרגיות". "לא יכולתי לקבל חיים, נאמר את זה כך... עם הקול הגבוה, היה קל יותר להגיע לתווים הגבוהים". בנוסף הסביר ששירה מאומצת בקול הנמוך הכאיבה לו, תופעה שלא התרחשה כששר בפלסט.
אלבומו הבא, "Prince", כלל ארבעה סינגלים: "I Wanna Be Your Lover",
"Why You Wanna Treat Me So Bad?", "Still Waiting" ו־"Sexy Dancer". האלבום קיבל ביקורות חיוביות, והאלבום הגיע למעמד אלבום פלטינה בארצות הברית (עם מכירת מיליון עותקים), ארבעה חודשים לאחר יציאתו לאור.


=== שנות השמונים ===
אלבומו השלישי, "Dirty Mind", שיצא בשנת 1980 הפך במהרה לאלבום זהב ונחשב לנקודת פריצה שלו מבחינת מבקרי המוזיקה, שהרעיפו על האלבום שבחים רבים (הפריצה המסחרית המשמעותית התרחשה באלבומו החמישי, 1999). מילות השירים עסקו בארוטיקה באופן בוטה וישיר יותר מבעבר, ותדמית הבמה שלו בתקופה זו הפכה ליותר ויותר שערורייתית. פרינס וחברי להקת הליווי שלו "The Time" השתמשו באיפור נשי כבד והתלבשו בבגדים ראוותניים, ובאותה שנה הופיעו בתוכנית "סטרדיי נייט לייב" עם השירים "Uptown" ו־"Partyup". הפופולריות של פרינס גברה גם בזירה הבינלאומית.
אלבומו הרביעי, "Controversy", משנת 1981 כלל לראשונה ביקורת חברתית ותכנים דתיים (בין השאר בשיר הנושא וב־"Annie Christian"), אולם הסינגלים "Private Joy" ו־"Let's Work" המשיכו את קו הפאנק הארוטי של האלבום הקודם. בנוסף לכך, פרינס החל להשתמש בעיקר בכלי נגינה אלקטרוניים והפך לאומן השחור המשמעותי הראשון שהחדיר למוזיקה שלו צלילי סינת'פופ וגל חדש. האלבום הצליח בעיקר בסצנת המועדונים ובתחנות רדיו של מוזיקה שחורה, והגיע למעמד אלבום פלטינה (על ידי RIAA). פרינס שב לאחר סיבוב הופעות ביפן לביתו ופירק את "The Time". בסוף השנה, וכדי לקדם את אלבומו החדש, השתתף כזמר חימום בשתי הופעות של הרולינג סטונז. בהופעה בלוס אנג'לס נתקל פרינס, שעלה לבמה לבוש במעיל גשם ותחתוני ביקיני, ביחס עוין מצד מעריצי הלהקה, שלא ראו בעין יפה את סגנונו המיוחד. הם קראו כלפיו קריאות נאצה וסקלו אותו במזון ובקבוקים. פרינס נאלץ לרדת מהבמה לאחר שלושה שירים בלבד.
בשנת 1982 הוציא את האלבום הכפול "1999", אשר הגיע לפלטינה מרובעת בארצות הברית, לאחר שמכר שם ארבעה מיליון עותקים. צליל האלבום היה אף אלקטרוני וחייזרי יותר מ־"Controversy", אך השירים עצמם כללו מנגינות פופ פשוטות יותר. שיר הנושא (המתאר אפוקליפסה) והסינגל "Little Red Corvette" הגיעו למקומות גבוהים במצעד הפזמונים בילבורד הוט 100 והצליחו גם כן באירופה. ערוץ MTV הפיק קליפ עם שני השירים מבוצעים בהופעה חיה. באותה שנה פרינס ניגן קלידים והפיק מספר שירים של סטיבי ניקס, כולל הלהיט "Stand Back".
בעקבות סיבוב ההופעות העולמי ב־1983, פרינס היה שני למייקל ג'קסון ברמת ההצלחה המסחרית. לאורך העשור מעמד זה נע בין שני היוצרים מספר פעמים.
את להקת הליווי שתקרא לימים הרבולושן  ייסד פרינס ב־1979. ההתייחסות הראשונה לשם "הרבולושן" הייתה בעטיפת האלבום "1999" (שם הצירוף " and the Revolution" מופיע במהופך בתוך האות "I" של השם "Prince"), אך פרינס השתמש בשם באופן ציבורי רק ב־1984. הלהקה עברה מספר שינויים בהרכב. לראשונה, נגני הלהקה השתתפו גם בחלק מההקלטות. נגנית כלי ההקשה שיליה אסקובידו וזמרת הליווי שינה איסטון הצטרפו מאוחר יותר ללהקה והפכו ליוצרות מצליחות בזכות עצמן. אחד השירים הראשונים שהוקלטו במסגרת הרכב זה הוא "Nothing Compares 2 U" , שיצא על גבי אלבום לראשונה במסגרת הפרויקט הצדדי שלו "The Family" (ראו בהמשך), והפך ללהיט של הזמרת שינייד או'קונור ב־1990.
עם ההרכב החדש של הלהקה נכנס פרינס למספר אולפני הקלטות בארצות הברית כדי להקליט את אלבומו המצליח ביותר: "Purple Rain". השירים בו היו אוטוביוגרפיים במידה חלקית. הוא הניב שני סינגלים שהגיעו למקום הראשון במצעד הבילבורד: "Let's Go Crazy" ו־"When Doves Cry", ושיר הנושא – בלדת רוק שהוקלטה באופן מחוספס בהופעה חיה – הגיע למקום השני.
הסינגלים "Erotic City",‏ "I Would Die 4 U" ו־"Take Me With U" גם כן הצליחו מאוד, והאלבום הגיע למקום הראשון במצעד הבילבורד במשך 24 שבועות ברצף. "Purple Rain" יצא גם בתור סרט מוזיקלי עם קו עלילה המתאר את עלייתו לצמרת של פרינס והקשר הבעייתי שלו עם אביו החורג. הסרט הגיע למקום הראשון בטבלת המכירות, ובכך פרינס הפך לאומן הראשון והיחיד בהיסטוריה עם סינגל, אלבום וסרט במקומות הראשונים בו זמנית.
השיר "Darling Nikki" מהאלבום היה שנוי במחלוקת, גרם למתקפת צנזורה ולהחרמה זמנית של חלק משיריו הפרובוקטיביים מהרדיו – פרשה זו גרמה לפרינס להוציא במהרה אלבום עם עיסוק מועט בסקס בשם "Around the World in a Day", בשנת 1985. האלבום, שתואר כ"פסיכדלי" בזמן יציאתו, הגיע למקום הראשון במצעד בילבורד 200 והניב את הלהיטים "Raspberry Beret" ו־"Pop Life". הסינגלים האחרים היו "Paisley Park" (בבריטניה בלבד) ו־"America". לצד הסינגלים היו באלבום שירים מהורהרים וארוכים יותר כ־‏"Condition of the Heart", ‏"The Ladder" ו־"Temptation". האלבום קיבל ביקורות מעורבות בזמן יציאתו לאור, אבל במבט רטרוספקטיבי הביקורות רובן ככולן חיוביות.
לפרינס היה במהלך הקריירה מספר רב של פרויקטים צדדיים בהם עסק במקביל לעיסוקו העיקרי באלבומי האולפן שלו. אחד מהפרויקטים האלה, בתקופה זו, היה הלהקה "The Family" , ששימשה לפרינס אפיק נוסף להוציא לאור את המוזיקה שלו לאחר שחברת התקליטים בה היה חתום, "האחים וורנר", התנגדה לכמות המוזיקה שרצה להוציא (ראו בהמשך). הלהקה הוציאה אלבום יחיד . אחד השירים שהוקלטו לאלבום היה "Nothing Compares 2 U", שלא יצא כסינגל ולא זכה לתשומת לב מיוחדת, אך הפך ללהיט ב־1990 כאשר הזמרת שינייד או'קונור הקליטה אותו.
האלבום "Parade" שיצא כעבור שנה לא הצליח לשחזר את ההצלחה יוצאת הדופן של "Purple Rain", ובכל זאת הגיע למקום השלישי במצעד בילבורד 200 ולמעמד אלבום פלטינה בארצות הברית. לראשונה בקריירה של פרינס, האלבום הצליח באירופה יותר מאשר בארצות הברית. לצד אלבום זה יצא סרט קולנוע עם שיריו, "Under the Cherry Moon" אשר כשל בקופות ונקטל על ידי הביקורת (הסרט "זכה" בחמישה פרסי פטל הזהב). לצד האכזבה מכישלון הסרט, השיר "Kiss" שמתוך האלבום, בו פרינס שר בקול פלסטו והשתמש באופן בלתי אופייני בהפקה מינימליסטית מאוד, הפך ללהיט הבינלאומי הגדול ביותר שלו. לאחר מותו של הזמר, השיר "Sometimes It Snows in April" שמתוך האלבום זכה לתשומת לב רבה ואף צעד מחדש במספר מצעדים ברחבי העולם.
"Parade" היה האלבום האחרון שיצא באופן רשמי עם להקת "הרבולושן". אלבום נוסף בשם Dream Factory  הוקלט עם הלהקה, אך נגנז לאחר שפרינס פירק את "הרבולושן" באוקטובר 1986 (על רקע מחלוקת עם חברות הלהקה וונדי וליסה  בנוגע לצירוף חברים חדשים ללהקה). לאחר פירוק הלהקה פנה פרינס להקליט את האלבום
שתוכנן לצאת בשם העט והאלטר אגו של פרינס באותה תקופה Camille , אך פרינס משך את ידו מהפרויקט כמה שבועות לפני יציאתו המתוכננת לאור. פרינס שילב חומר משני האלבומים הגנוזים, "Dream Factory" ו־"Camille", יחד עם עוד שירים חדשים, לאלבום משולש שתכנן להוציא בשם Crystal Ball . האלבום היה אמור לצאת בקיץ של 1987, אך חברת התקליטים, "וורנר ברדרס רקורדס", לא הסכימה להוצאת אלבום משולש. היא כפתה על הזמר לקצץ חומר ולהיערך להוצאת אלבום כפול. פרינס חתך שבע רצועות, החליף את רצועת הנושא וערך את ההתאמות הנדרשות. האלבום הכפול נקרא בשם "Sign o' the Times", ונחשב על ידי מבקרים רבים ליצירת המופת הגדולה ביותר של הזמר. פרינס ניגן את כל תפקידי הנגינה המורכבים באלבום והשתמש בתופים אלקטרוניים ובאפקטים לעיוות קולו. במרבית הרצועות ובמיוחד בשיר הנושא (המושפע מהחדשות האקטואליות של התקופה), פרינס השתמש בקלידים מדגם בסיסי של קסיו ובמכשירים פשוטים דומים, וכמו כן הפיק את המוזיקה באופן ראשוני (בדומה ללהיט "Kiss"). הסינגלים "U Got the Look" ו־"If I Was Your Girlfriend" זכו להצלחה באירופה יותר מאשר ארצות הברית.
על שרידי "הרבולושן" הקים פרינס להקת ליווי חדשה: הוא צירף את הבסיסט לוי סיזר ג'וניור, הקלידן בוני בויר, הרקדן כוריאוגרף קט גלובר והמתופפת החדשה שילה אי, יחד עם הנגנים שנשארו מ"הרבולושן" – הגיטריסט מיקו וויבר, הקלידן מאט "דוקטור" פינק, הסקסופוניסט אריק לידס והחצוצרן מאט "אטלנטה בליס" בליסטן, ויצא איתם לסיבוב ההופעות Sign o' the Times Tour .
אלבום נוסף שפרינס התכוון להוציא לאור היה "The Black Album", שהיה בעל קו מוזיקלי כלי עם דגש על פאנק ורית'ם אנד בלוז יותר מקודמיו, וכן כלל התנסויות בהיפ הופ. האלבום כלל טקסטים בוטים בנושא הזהות האפרו־אמריקאית – בחלקם עם לעג למגזר (למשל בשיר "2 Nigs United for West Compton"). פרינס לא היה שלם עם האלבום והחליט למשוך אותו מהחנויות ולגנוז אותו לאחר ש־500,000 עותקים הודפסו (כמעט כל העותקים נמשכו. בשוק נשארו כ־100 עותקי פרומו). שירים בולטים היו "Bob George" – שיר פשע מיוחד שבו גובה קולו של פרינס מונמך עד כדי שכמעט אי אפשר לזהותו, "Superfunkycalifragisexy" ו־"When 2 R in Love" (שהיה השיר היחיד מהאלבום שיצא באלבום הבא) – שלושת השירים בוצעו על ידי הזמר בסיבוב ההופעות של האלבום הבא, Lovesexy Tour . גניזת "האלבום השחור" גרמה לגל של העתקות בלתי חוקיות, חלקן באיכות גרועה ושנמכרו במחירים גבוהים, דבר שגרם ל"אחים וורנר" להוציא לאור את האלבום מחדש ב־1994. עותקי המהדורה המקורית, הגנוזה, שנשארו בשוק הפכו לפריט אספנות יקר.
במקום "האלבום השחור" החליט פרינס להקליט ולהוציא בפחות מחודשיים את "Lovesexy", שיצא לאור ב־10 במאי 1988. הסינגל "Alphabet Street" מאלבום זה הגיע לעשירייה הפותחת במצעד הבילבורד. הסינגלים האחרים, "I Wish U Heaven" ו־"Glam Slam" לא הצליחו במצעד הבילבורד, אולם צעדו בבריטניה. השיר "Positivity", שיר ארוך ולא קליט, לא צעד, אבל זוכה למקום של כבוד בקרב קהל המאזינים הוותיק של הזמר. בסוף העשור ניגן וכתב עם מדונה מספר שירים בתקליט "Like a Prayer", כולל שיר הנושא.
הפסקול לשובר הקופות "באטמן" יצא לאור ב־20 ביוני 1989. האלבום, והשיר מתוכו "Batdance", טיפסו לראשי המצעדים, על אף שאופיינו בצליל אינדסטריאל קשוח ובטקסטים אפלים.


=== "האמן שהיה ידוע בעבר כפרינס" ===
בתחילת שנות ה־90 הקים פרינס את להקת הליווי "The New Power Generation" ששילבה היפ הופ במוזיקה שלו. בשנת 1990 יצא האלבום "Graffiti Bridge", שהיה הפסקול לסרט שנשא את אותו שם. האלבום הצליח הרבה יותר מהסרט וקיבל ביקורות חיוביות.
האלבום "Diamonds and Pearls" שיצא ב־1991 כלל מספר להיטים כגון שיר הנושא, "Cream" ו־"Get Off". פרינס ניהל מערכת יחסים בת שנתיים עם הרקדנית של להקה זו, כרמן אלקטרה (אותה גם גילה).
ב־1992 הוציא פרינס אלבום שכותרתו "". המבקרים, שלא ידעו כיצד יש לבטא את השם (שכן הסמל אינו ניתן להגייה), העניקו לאלבום את הכינוי "Love Symbol". באופן אירוני, הסינגל הראשון מתוכו היה "My Name is Prince" (השיר האחרון באלבום, "The Sacrifice Of Victor", גרם גם הוא לבלבול בעניין השם). האלבום כלל גם את הסינגלים המצליחים "Sexy MF" ו־"7".
לאחר מכן, ביום הולדתו ה־35, שחל ב־1993, הודיע פרינס כי הוא משנה את שמו שלו ל־ וכי לא יענה יותר לשם פרינס. היות שאין לסמל שם מקובל, הוצמד לפרינס הכינוי "האמן שהיה ידוע בעבר כפרינס". הוא דבק בשמו החדש, והוציא תחתיו את אלבומיו הבאים.
שינוי השם היה ביטוי של מחאה כנגד האחים וורנר, שהתנגדו להיקף והקצב הרצויים על פרינס בהוצאת המוזיקה שלו לאור. פרינס היה מוזיקאי פורה. היו לו יותר מ־500 שירים שעדיין לא יצאו לאור, והוא רצה להוציא לאור את המוזיקה שלו ברגע שהיא מוכנה – דבר שהחברה לא הסכימה לו. הנימוק שלהם להתנגדות היה מסחרי: הם חששו שהשוק יהיה "רווי מדי בפרינס" ושהדבר יגרום לזילות השם שלו, דבר שיפגע במכירות התקליטים. פרינס, שהרגיש שהחוזה כובל אותו, החל להופיע עם הכתובת "עבד" משורטטת על לחיו. ב־1996 הסביר ל"רולינג סטון":

יש הטוענים שבשינוי השם ניסה פרינס להשתחרר מהחוזה שלו, ויש הטוענים שהצעד נועד פשוט להרגיז את "האחים וורנר", על ידי מניעתו מהם להשתמש בשמו המפורסם. בהודעה לעיתונות הסביר:

אמנם הצעד לא הועיל מבחינה חוקית, ופרינס נשאר כבול לחוזה. את חוסר שביעות רצונו הביע, החל מ־1994, בהוצאה מהירה של מספר אלבומים באיכות ירודה, שנועדו רק למלא את התחייבויותיו החוזיות, למורת רוחם של המעריצים. שינוי השם אילץ את "האחים וורנר" לשלוח למגזינים למוזיקה תקליטונים עם הגופן המתאים לגליף , כדי שהעיתונות תוכל להמשיך לכתוב על הכוכב, שעל אף שינוי השם המשיך להוות נכס בשבילם.
את אלבום הפלטינה "The Gold Experience" הוציא ב־1995, והסינגל "The Most Beautiful Girl in the World" הפך למצליח ביותר שלו מאז "When Doves Cry" והגיע למקום הראשון במצעד הסינגלים הבריטי. "Chaos and Disorder", אלבום הארד רוק וראפ קודר, נכשל מסחרית וסכסוך משפטי קשה נוצר בין פרינס לחברת וורנר. הוא ייסד את "NPG", חברת תקליטים עצמאית ויצא מוורנר, צעד חסר תקדים ליוצר במעמד שלו.
פרינס התחתן עם זמרת הליווי והרקדנית מייטה גרסיה ב־1996. בנם מת שישה ימים לאחר שנולד כתוצאה מהפגם הגנטי הנדיר תסמונת פייפר  (סוג של קרניוסינוסטוזיס), המשבש את צמיחת הגולגולת.
האלבום הבא שלו, "Emancipation", היה אישי וניסיוני. האלבום כולל שלושה דיסקים ובהם חומר מקורי, קטעי אלקטרו מאולתרים ושירי גוספל. הוא הגיע למעמד אלבום פלטינה בארצות הברית.
ב־2000 התגרש ממייטה גרסיה וב־2001 התחתן עם מנואלה טסטולוני. הזוג התגרש ב־2006.


=== המאה ה־21 ===
ב־2000, לאחר שתם החוזה שלו עם האחים וורנר, שינה את שמו חזרה לפרינס, אם כי בתקשורת גופים מסוימים המשיכו להשתמש בסימן .
ב־2001 יצא האלבום "The Rainbow Children", שהיה מלא בתכנים פוליטיים, מיסטיים ודתיים. באלבום ישנן התייחסויות מפורשות ליהודים, לשואה ולעבדות בארצות הברית, כשבין שני המאורעות האחרונים עורך פרינס השוואה. שורה מתוך השיר "Muse 2 The Pharaoh" עוררה מחלוקת: "השואה הצידה, הרבה חיו ומתו" כתב, בשורה שמשמעותה הפשוטה עונה על ההגדרה של זילות השואה. בשורה אחרת התייחס לנאט"ו: "ההפך מ־NATO זה OTAN", כתב; בהופעות חיות שינה את השורה ל"ההפך מ־NATO זה מונותאיזם". בשיר "Family Name" שוב השווה בין השואה לעבדות בארצות הברית, בטענה כלפי היהודים ש"לכם לפחות נשארו שמות המשפחה שלכם" (לעומת העבדים האפריקאים בארצות הברית, ששינו את שמותיהם בכפייה). פרינס השתמש בשיר זה בשמות יהודיים מובהקים כ"פרלמן" ו"רוזנבלום", ובמקרה אחד השתמש בשם "Goldstruck" ("הלום זהב" בתרגום חופשי).

פרינס מעולם לא הופיע בישראל. עם זאת, הוא קיים קשרים קרובים עם יהודים במהלך חייו. ב־2001 אימץ את אמונתם של עדי יהוה, אמונה בה החזיק עד זמן קצר לפני מותו. הוא הביע אהדה לאסלאם וללבוש הבורקה. כן הביע אהדה באופן כללי לדת, ולסדר ולגבולות שהיא מציבה: 

המחשבה הרבה שהקדיש לדת ולתרבויות המזרח והמערב באה לידי ביטוי באופן מפורש בשיר "Revelation" ("התגלות", מתוך האלבום האחרון שהוציא בחייו, "Hit n Run Phase Two"): ”חצי מזרח, חצי מערב, האמת היא היכן שהוא; שמא בין לבין“.
לעיתים הוציא פרינס את אלבומיו בדרכים לא שגרתיות: האלבום "Musicology" מ־2004 צורף לכרטיס ההופעה בסיבוב ההופעות של האלבום, והאלבום "Planet Earth" ‏(2007) צורף בחינם בקניית העיתון הבריטי "Mail On Sunday". אף על פי שרוב האלבומים לא הגיעו למקומות גבוהים במצעדים, בשנת 2004 היה פרינס המוזיקאי הרווחי ביותר בעולם (עם הכנסה שנתית של 56.6 מיליון דולר).
פרינס היה מתנגד בולט לתעשיית המוזיקה האינטרנטית, ובאופן חוקי במשך רוב חייו לא ניתן היה למצוא את שיריו בפורמטים כגון iTunes ויוטיוב (אם כי את אלבומיו האחרונים הוא מכר גם באמצעות שירותי הזרמת מדיה).
ב־21 במרץ 2006 יצא אלבום האולפן ה־31 של פרינס, "3121" ( מבוטא "שלושים ואחת עשרים ואחת"). ישנם מספר הסברים אפשריים לשם האלבום – אחד מהם הוא שהאלבום היה האלבום ה־31 שלו שיצא ביום ה־21 של החודש. אלבום זה היה האלבום הראשון של פרינס מאז ומעולם שנכנס ישר למקום הראשון, והיה הראשון שלו שהגיע למקום הראשון מאז "באטמן" (שמ־1989). האלבום קיבל ביקורות חיוביות: "היונים יכולות להפסיק לבכות עכשיו", כתב ריצ'רד קרומלין מלוס אנג'לס טיימס, "המוּזרות שלו, הטון השובב והקצביות שלא ניתן לעמוד בפניה מזכירים לך מדוע פרינס משל בעולם לזמן מה". את הקליפ לסינגל הראשון, "Te Amo Corazón", ביימה השחקנית סלמה הייק.
ב־2007 יצא האלבום "Planet Earth", שזכה אף הוא לביקורות חיוביות. אף על פי שלא יצא כסינגל, זכה השיר "Future Baby Mama" להשמעות רדיו רבות בתחנות R&B אמריקניות. השיר אף זכה בפרס גראמי בקטגוריית הביצוע הקולי הגברי הטוב ביותר לשיר R&B.
בשנה זו שר פרינס מחרוזת של להיטים בסופרבול, האירוע הטלוויזיוני הנצפה ביותר בארצות הברית, שהתנהל בגשם סוחף. הקלידן מוריס היאס סיפר שבימים שלפני המופע היו התראות על סופת גשמים, ומשום כך צולמה החזרה ביום שישי שלפני המופע, מתוך כוונה שאם מזג האוויר לא יאפשר, יקרינו את החזרה לצופים בבית כאילו שמתנהל מופע חי (והצופים במשחק יצפו בהקלטה על מסך גדול). בזמן שהתכוננו לעלות לבמה היה גשם, והמפיק שאל אותם האם זה בסדר. תגובת פרינס הייתה: ”האם אתה יכול לגרום לגשם לרדת חזק יותר?“. הבמה הייתה חלקה מאוד, וחברי הלהקה כמעט החליקו מספר פעמים. הציוד עבד, אבל משכיבו אותו אחרי המופע הוא לא נדלק יותר.
ב־2009 יצא האלבום המשולש "Lotusflow3r" שכלל שלושה אלבומים: הדיסק הראשון היה "Elixer", אלבום הבכורה של הזמרת Bria Velente, שפרינס היה המנטור שלה; הדיסקים השני והשלישי היו, בהתאמה, אלבומיו של פרינס "Lotusflow3r" (בסוגת רוק) ו־"MPLSound" (בסוגת R&B/Funk/Hip hop). האלבום המשולש נכנס למקום השני במצעד האמריקאי. הדיסק הראשון קיבל ביקורות פושרות; הדיסקים של פרינס (השני והשלישי) קיבלו ביקורות טובות למדי.
באותה שנה גם התארח בתוכנית טלוויזיה ודיבר על תאוריית הכמטריילס, הופעה שמצד אחר עוררה גיחוך ומצד שני סקרנות. פרינס התייחס לסוגיה גם בשירו "Dreamer". חובבי תאוריות קשר העלו סברה שיש קשר בין מותו לאותו ראיון.
ב־2010 הוציא לאור את האלבום "20Ten". שם האלבום נגזר מהשנה בה יצא: 20 ולאחריו המלה "עשר" באנגלית. האלבום לא נמכר בחנויות, אלא צורף בחינם לגיליון של הדיילי מירור האנגלי ולמספר עיתונים נוספים באירופה. למרות ביקורות פושרות שקיבל ממבקרי המוזיקה, נחשב האלבום לאלבום מוצלח ואהוב בקרב קהל המאזינים של פרינס. משירי האלבום: "Beggining Endlessly", "Sticky Like Glue", "Compassion".
ב־26 בספטמבר 2014 הוציא לאור בו זמנית שני אלבומים חדשים: "Plectrumelectrum" ו־"Art Official Age". ‏"Art Official Age" הגיע בשיאו למקום החמישי במצעד בילבורד 200 ולמקום הראשון במצעד אלבומי ה-R&B/היפ-הופ. הוא קיבל ביקורות חיובית. הסינגלים היו "Breakfast Can Wait", ‏"Breakdown"‏, "Clouds", ‏"U Know" ו־Funknroll". המוזיקאי הישראלי עדי ישעיה ערך את עיבודי כלי המיתר באלבום.
גרסת רמיקס של "This Could Be Us" הופיעה באלבום הבא, "Hit N Run Phase One" בשם "This Could B Us".
ב־7 בספטמבר 2015 יצא לאור אלבומו ‏"Hit n Run Phase One", וב־12 בדצמבר באותה שנה יצא לאור האלבום האחרון שיצא בחייו, ‏"Hit n Run Phase Two".
פרינס ניהל אורח חיים טבעוני. בשיר שכתב ובראיונות שנתן אמר כי יום הזכויות למען בעלי החיים צריך להתקיים רק אחרי שישחררו את בעלי החיים מבתי המטבחיים[דרוש מקור].


== מותו ==
פרינס נפטר ב־21 באפריל 2016, בגיל 57. לאחר נתיחה שלאחר המוות, פורסם ב־3 ביוני 2016 שמותו נגרם מלקיחת מנת יתר של משכך הכאבים פנטניל, וללא סימנים של התאבדות או רצח.
גופתו נשרפה, ואפרהּ הושם בצנצנת שעוצבה באמצעות הדפסה תלת-ממדית בצורה של אחוזת "פייזלי פארק"
, קומפלקס האולפנים שבו הקליט ובו התגורר. הצנצנת הוצבה לתצוגה באטריום "פייזלי פארק" באוקטובר 2016.


== אלבומי אולפן ==


== קישורים חיצוניים ==
פרינס, באתר אנציקלופדיה בריטניקה (באנגלית) אתר האינטרנט הרשמי של פרינס (באנגלית) פרינס, ברשת החברתית פייסבוק
 פרינס, ברשת החברתית טוויטר
 פרינס, ברשת החברתית אינסטגרם
 פרינס, ברשת החברתית טיקטוק
 פרינס, סרטונים בערוץ היוטיוב
 פרינס, במסד הנתונים הקולנועיים IMDb (באנגלית)
 פרינס, באתר AllMovie (באנגלית)
 פרינס, באתר Rotten Tomatoes (באנגלית)
 "פרינס", במסד הנתונים הקולנועיים Kinopoisk.ru (ברוסית)
 פרינס, באתר iTunes  (באנגלית)
 פרינס, באתר Spotify
 פרינס, באתר SoundCloud (באנגלית)
 פרינס, באתר Last.fm (באנגלית)
 פרינס, באתר AllMusic (באנגלית)
 פרינס, באתר MusicBrainz (באנגלית)
 פרינס, באתר Deezer
פרינס, באתר Yandex.Music (ברוסית)
 פרינס, באתר Discogs (באנגלית)
 פרינס, באתר Songkick (באנגלית)
פרינס, באתר Genius
פרינס, באתר MOOMA (בארכיון האינטרנט)
 פרינס, באתר בילבורד (באנגלית)
ניר ממון, הפסקול שהתחיל הכל, 31 ביולי 2009
אור ברנע, פרינס: הנסיך שלא מפסיק להפתיע, 26 במאי 2013
שי להב, נסיך הגאות: פרינס מתפוצץ בשני אלבומים, 12 באוקטובר 2014
מסימני הזמן, מתוך האתר לא רק מנגינה, 5 באפריל 2015
אלכסיס פטרידיס, הגרדיאן, רגע לפני סיבוב ההופעות החדש: הצצה לעולם ההזוי של פרינס באולפנים במינסוטה, באתר הארץ, 19 בנובמבר 2015בעקבות מותו:

עמי פרידמן, נסיך הגאות והשפל: תעלומת מותו של פרינס, 14 באפריל 2017
דפנה ארד, הזמר פרינס מת בגיל 57, באתר הארץ, 21 באפריל 2016 
עמי פרידמן, נפרדים: השירים הגדולים של פרינס, באתר ynet, 21 באפריל 2016
עמוס הראל, פרידה מפרינס: להקה של איש אחד, באתר הארץ, 22 באפריל 2016
שי להב, הגאון שהביא לנו שוב ושוב את הגרוב, באתר ynet, 22 באפריל 2016
אלי לאון, ‏לקח את האמת איתו לקבר, באתר ישראל היום, 27 באפריל 2016
פרינס 1958–2016 - סיקור מיוחד, באתר וואלה!‏
פרינס, באתר "Find a Grave" (באנגלית)
דנה קסלר, מת ובועט: פרינס לא נח - גם בקבר, באתר כלכליסט, 30 בנובמבר 2016
אי־פי וניו יורק טיימס, הטרגדיה של פרינס: האם ניתן היה למנוע את מותו?, באתר הארץ, 22 באפריל 2018


== ביאורים ==


== הערות שוליים ==