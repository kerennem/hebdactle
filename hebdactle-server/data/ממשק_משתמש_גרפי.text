ממשק משתמש גרפי (באנגלית: Graphical User Interface - GUI או Man-Machine Interface - MMI) הוא ממשק משתמש לתוכנה או לאתר אינטרנט, המבוסס על עיצוב גרפי (להבדיל מעיצוב טקסטואלי בלבד) של המסך המוצג למשתמש.
בעבר, כאשר מהירות המחשבים הייתה נמוכה, נהגו להשתמש בממשק משתמש טקסטואלי, כזה המבוסס רק על אותיות, ובנוסף להן כפתורי פעולה במקלדת (ראה: מעטפת פקודה). מסוף שנות ה-80 נפוץ ממשק משתמש גרפי, שבו משלבים אלמנטים גרפיים כחלונות, צלמיות, פקדים כדוגמת תפריטים וכפתורים ואמצעי הצבעה (WIMP). הממשקים הגרפיים מאפשרים תצוגה גמישה יותר, במיוחד בצבעים וגופנים, הבהרת כוונת הממשק והשימוש בה, באמצעות סמלים וצלמיות, ואינטראקציה קלה ושימושית יותר במחשב.
ממשק משתמש גרפי העושה שימוש בעכבר, מוטמע ברוב התוכנות שפותחו מאמצע שנות ה-90 ומוכר לכל משתמש במחשב האישי. הטכנולוגיה פותחה ב"זירוקס פארק" - מרכז המחקר של חברת זירוקס, ושולבה מחשבי המקינטוש. תפוצתו הנרחבת של ממשק זה החלה עם מערכת ההפעלה Windows של חברת מיקרוסופט. מאמצי פיתוח רבים לצד סכומי כסף גדולים הושקעו מצד חברות רבות בשיפור ממשקי משתמש גרפיים, כאשר המילה האחרונה כיום היא ממשקים גרפים תלת ממדיים כדוגמת ה-WPF של חברת מיקרוסופט.
במחשבי לוח ובסמארטפונים נעשה שימוש נרחב בממשק משתמש גרפי, המתאפיין במסך מגע, שבו ההצבעה נעשית באמצעות אצבעות כף היד (ולא באמצעות עכבר). בעשור השני של המאה ה-21 נוספה גם למחשבים אופציה של מסך מגע.
בהנדסת תוכנה עקרונות הנדסה טובה קובעים שיש להפריד בין רכיבי ממשק המשתמש בתוכנה לבין שאר החלקים, ובפרט רכיבי הלוגיקה העסקית. דרך זו מאפשרת להקטין את הצימוד בין חלק התוכנה, ולפיכך להקל על עריכת שינויים בממשק המשתמש.


== היסטוריה של ממשקי משתמש גרפיים ==

אפריל 1973 יצירת ממשק משתמש גרפי למחשב "אלטו" (Alto) במעבדות זירוקס (שימוש בעכבר מחשב בעל שלושה לחצנים, תצוגת מפת סיביות, תמיכה בתקשורת אתרנט)
1980 תחנת עבודה גרפית "פרק" (Perq) של חברת Three Rivers Computer Corporation יוצאת לשוק.
1981 זירוקס סטאר, המחשב המסחרי הראשון עם ממשק גרפי.
1983 מחשב "ליסה" של אפל יוצא לשוק, עם חלונות חופפים וסרגל תפריט ראשי.
1983 חברת ויזי מוציאה את ויזי און (Visi On) סביבת העבודה הגרפית המוכללת הראשונה לסביבת MS-DOS.
1984 המקינטוש הראשון יוצא לדרך.
1985 - הגרסה הראשונה של Windows, גרסה 1.0, יצאה לשוק תחת השם "Interface manager", עשתה שימוש בצלמיות וממשק משתמש גרפי. מספר חברות נוספות הציגו ממשק משתמש גרפי ל-DOS, ביניהן IBM עם Topview, וקוורטרדק עם DESQview (האחרונה עם ריבוי משימות וחלונות בלי גרפיקה). בנוסף ל-PC ואפל, הופיעו אטארי ST עם מערכת הפעלה גרפית GEM של דיגיטל ריסרץ', וקומודור אמיגה עם מערכת הפעלה גרפית קניינית.


== התאמה אישית של ממשק המשתמש ==
ממשק המשתמש למוצרי תוכנה מאפשר לעיתים התאמה אישית שלו, לצרכים והעדפות ספציפיים של המשתמש. הדפדפן למשל, מאפשר התאמה אישית של גודל הגופן, אופן הצגת הקישורים ועוד. פרטי ההתאמה האישית נשמרים בדרך כלל תחת פרופיל המשתמש המתאים.
לעיתים מתאפשר תמרון בצבעים ובסימנים הגרפיים של ממשק המשתמש, ובמקרה זה קרויות הווריאציות השונות בשם "מעטפת" (באנגלית: Skin, זהו ה"עור" של התוכנה, להבדיל מהפונקציונליות הנמצאת בתוכה).
דוגמה: שתי מעטפות שונות לתוכנה VLC media player, המשמשת להפעלת קובצי מדיה:


== ראו גם ==
מניפולציה ישירה
מזמינות


== קישורים חיצוניים ==

useit.com: Jakob Nielsen's Website, אתר ובו מאמרים רבים על עיצוב ממשק המשתמש לאתרי אינטרנט. (באנגלית)
ממשק משתמש גרפי, באתר אנציקלופדיה בריטניקה (באנגלית)