חזרת (שם מדעי: Mumps) היא מחלה זיהומית נגיפית, הפוגעת בבלוטות הרוק ובבלוטות מתחת לאוזניים. לפני המצאת החיסון הייתה החזרת מחלה נפוצה בקרב ילדים.


== הידבקות ==

נגיף החזרת ייחודי לבני אדם, ואין הוא עובר לבעלי חיים.
מרבית הנדבקים הם ילדים בין גיל 5 לגיל 15. המחלה אינה שכיחה בקרב ילדים מתחת גיל שנתיים. אצל אנשים מבוגרים יותר יכולה המחלה להתפשט לאיברי המין, למערכת העצבים, ללבלב ולאיברים נוספים ימים לפני הופעת התסמינים החיצוניים (בעיקר התנפחות בלוטות הרוק), והוא ממשיך להדביק כמה ימים לאחר מכן.
ההנחיה המקובלת היא להימנע מהליכה לגן ולבית הספר במשך חמשת הימים הראשונים שלאחר הופעת התסמינים החיצוניים.


== תסמינים ==
תקופת הדגירה של הנגיף נמשכת 12-24 ימים, ובמהלכה אין המחלה מתבטאת בשום סימנים חיצוניים.
לאחר שלב הדגירה מופיעים התסמינים. תחילה מופיע בדרך כלל חום גבוה (שעלול להגיע ל-40 מעלות) וכאבי ראש. לאחר מכן מופיעה נפיחות בבלוטות הרוק, בעיקר בלוטות מצד האוזן, וכאבי גרון. לעיתים מתנפחת הבלוטה בצד אחד ולעיתים הנפיחות מופיעה בשני הצדדים, כאשר הבלוטות מתנפחות בזו אחר זו בהפרש של יומיים. בכ-25% מהמקרים אין התנפחות של הבלוטות.


== טיפול ==
אין טיפול רפואי למחלה. ההנחיה לחולים היא לנוח ולנקוט אמצעים למניעת הפצת המחלה בסביבתם. מומלץ גם לאכול מאכלים רכים, כדי להקל על כאב הלעיסה והבליעה. מומלץ לא לאכול מאכלים חומציים הגורמים לבלוטת הרוק להפריש רוק. אם הנפיחות כואבת, אפשר להיעזר ברטיות חמות. כמו כן, ניתן להשתמש במשככי כאבים.


== סיבוכים ==
ברוב המקרים החולים במחלה מחלימים לחלוטין, אך יש מקרים שהמחלה גורמת סיבוכים חמורים.
הסיבוך הנפוץ ביותר של מחלת החזרת הוא דלקת קרום המוח. בין 5 ל-10 אחוז מכלל המקרים מפתחים דלקת זו. אם כי היא קלה יותר מדלקת קרום המוח הנגרמת מחיידק, ולרוב מתאפיינת בכאב ראש ובפוטופוביה בלבד. לרוב שואבים דוגמה של נוזל חוט השדרה על מנת לפסול דלקת קרום המוח חיידקית, שעלולה להיות קטלנית. 
סיבוך נדיר הוא חרשות, בעקבות פגיעה בעצב השמיעה. חזרת הייתה בעבר הסיבה השכיחה ביותר לחרשות חד-צדדית בילדות. 
סיבוכים נדירים יותר הם סיבוך של דלקת האשך, דלקת הלבלב ודלקת השחלה. כ-20 אחוז מהגברים שנדבקים במחלה לאחר הגיעם לבגרות מינית, מפתחים דלקת מכאיבה באחד מהאשכים או בשניהם. דלקת האשך (אורכיטיס) עלולה לגרום במקרים נדירים פגיעה ממשית בפריון. במקרה של דלקת הלבלב, עלולים להופיע תסמינים של בחילות והקאות, שבדרך כלל נעלמים לאחר שבוע, כאשר החולה מחלים לחלוטין.
כמו כן, ייתכן מצב שבו המחלה עלולה לפגוע באיברים אחרים כדוגמת הכליות או המפרקים.


== חזרת והריון ==
נשים בהריון הלוקות בחזרת במהלך 12-16 השבועות הראשונים להריון (בשליש הראשון), הן בסיכון מעט גבוה יותר להפלה, אולם אין עדויות לכך שמחלת החזרת גורמת למומים בעובר


== חיסון ==
 ערך מורחב – חיסון MMRVהידבקות אחת בנגיף מספקת בדרך כלל חיסון מהמחלה לכל החיים. כיום מקובל לחסן את כל הילדים בחיסון MMRV, שהוא חיסון מרובע: חזרת-אדמת-חצבת ואבעבועות רוח, שניתן בגיל שנה ולאחר מכן בגיל שש. תופעות הלוואי של החיסון נדירות, אך עלולות לגרום דלקת בבלוטות הרוק. יעילותו של החיסון לאורך זמן עומדת על כ-70 אחוזים.


== לקריאה נוספת ==
ד"ר רוברט ברקוב (עורך ראשי), מֶ‏רְק - המדריך הרפואי השלם, בהוצאת כנרת זמורה ביתן דביר והד ארצי, 2002, עמ' 1271-1272


== קישורים חיצוניים ==
חזרת בפורטל החיסונים של מדעת
חזרת, אתר חיסונים
חזרת, אתר מכבי שרותי בריאות
חזרת, באתר אנציקלופדיה בריטניקה (באנגלית)


== הערות שוליים ==