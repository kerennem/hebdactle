ג'נובה (באיטלקית: Genova, בניב הגנואי "זֶנָה"), המכונה גם גנואה, היא עיר ונמל בצפון איטליה, בירתה של ליגוריה. אוכלוסייתה מונה כחצי מיליון תושבים, העיר השישית המאוכלסת ביותר באיטליה, והשלישית בצפון איטליה. העיר כונתה "הגאה" (La Superba). חלק מן העיר העתיקה של ג'נובה נמצא ברשימת אתר מורשת עולמית של אונסק"ו. ב-2004 הייתה העיר בירת התרבות של אירופה. בעיר זו נולדו כריסטופר קולומבוס, ניקולו פאגאניני ופבריציו דה אנדרה.
נמל ג'נובה, היושב במרכז הריביירה האיטלקית, הוא הגדול ביותר באיטליה, והשני בים התיכון לאחר נמל מרסיי שבצרפת.
נקודת ציון אחדות בעיר הן ה"פלאצו דוקאלה" (הארמון של הדוג'ה), קתדרלה די סן לורנצו, הנמל הישן ("פורטו אנטיקו") שהוסב לקניון, וויה גריבלדי (רחוב גריבלדי) שבו שוכנים ארמונות אחדים, וכן בית הקברות המונומנטלי השוכן על גבעת סטליאנו.


== היסטוריה ==
 ערך מורחב – הרפובליקה של ג'נובהג'נובה הייתה עירם של הליגוריים העתיקים. מקורו של שם העיר הוא ככל הנראה בשפה הליגורית, ומשמעותו היא "ברך" (כלומר זווית), על שם המיקום הגאוגרפי של העיר, ובכך היא שווה לשם ז'נבה. אחרים טוענים כי השם מגיע מהמילה הלטינית "ג'נואה" (שער), או על שם האל בעל שני הראשים יאנוס. ג'נובה נותרה נאמנה לרומא בזמן ששאר העמים הליגורניים והקלטיים בצפון איטליה המודרנית תמכו בקרתגיים במלחמה הפונית השנייה. ג'נובה איבדה את חשיבותה כעיר נמל רומית לאחר עלייתה של "ודה סאבטייה", על יד סבונה.
בימי הביניים הייתה ג'נובה עיר-מדינה בעלת משטר רפובליקני עצמאי, ובעלת עוצמה (אחת מה"רפובליקות הימיות" ביחד עם ונציה, פיזה, ואמאלפי) שהתמקדה בעיקר בים. ג'נובה הייתה המתחרה העיקרית של ונציה, וכמו ונציה הרפובליקה שלה נשלטה בידי הדוג'ה. ג'נובה וונציה נלחמו בסדרת מלחמות שהחלו ב-1253, ואת האחרונה, מלחמת קיוג'ה (1378–1381), ונציה בקושי שרדה. מצור קיוג'ה היה ככל הנראה הפעם הראשונה שהשתמשו בארטילריה באיטליה.
צלבנים מג'נובה הביאו לעירם כוס זכוכית-ספיר ירוקה, שבמשך זמן רב נחשבה לגביע הקדוש.
הרפובליקה של ג'נובה התפשטה על פני ליגוריה ופיימונטה המודרניות. בזמנים שונים היו לג'נובה מספר קולוניות במזרח התיכון, בסיציליה ובצפון אפריקה, בים האגאי ובים השחור, משם הובאה מגפת המוות השחור לאירופה, מתחנת הסחר הגנואית בקאפא (פאודיזיה) בחצי האי קרים. ג'נובה שלטה על האי סרדיניה ונאבקה על קורסיקה עם הקורסיקנים והצרפתים עד ל-1768.
למשפחות גנואיות מפורסמות, כגון משפחת דוריה, הייתה שליטה כמעט מוחלטת בים הטירני. הרפובליקה סופחה לאימפריה הצרפתית בידי נפוליון. היא התמרדה ב-1814 וב-1815, אז אישרו נציגים בקונגרס של וינה את איחודה עם ממלכת פיימונטה-סרדיניה.
ב-2004, הכריז האיחוד האירופי על ג'נובה כבירת התרבות של אירופה, ביחד עם העיר הצרפתית ליל.
ב-2013, התרחשה תאונה בנמל העיר, אשר במהלכה התנגשה ספינת מטען במגדל הפיקוח וגרמה להתמוטטותו, בתאונה נהרגו שבעה בני אדם.
ב-14 באוגוסט 2018, קרס גשר מוראנדי בעיר בעקבות מזג אוויר סוער, וגרם למותם של 43 אנשים ולעשרות פצועים.


== הקהילה היהודית ==
עדויות ברורות להמצאות קהילה יהודית, קיימות החל מהמאה ה-12.
מגורשי ספרד לא הורשו להתיישב בעיר אלא רק לעבור בה בדרכם לערים אחרות ברחבי איטליה.
בזמן מלחמת העצמאות האיטלקית הראשונה ב-1848, כבר התקיימה קהילה מאורגת וניתנו לבני הקהילה, שוויון זכויות מלא.
ב-1931 מנתה הקהילה 2,500 נפש.
בזמן השואה נפגעה הקהילה וכ-300 מבניה בעלי נתינות זרה נשלחו למחנות, בהם ראש הקהילה ריקרדו פצ'יפיצ'י.
אדוארדו פוקריני התגורר בזמן מלחמת העולם השנייה בעיר והציל יהודים רבים. על פעילותו הוא קיבל הכרה כחסיד אומות העולם.


== מקור מכנסי הג'ינס ==
מכנסי הג'ינס, העשויים מאריג הדנים, נוצרו לראשונה בעיר ג'נובה ושמם נגזר משם העיר. מכנסי הג'ינס נוצרו עבור הצי הגנואי מכיוון שהתאימו לשימוש כמכנסי מלחים. המכנסיים נקראו בפי הצרפתים "jean fustian" (בצרפתית: "פוסטיאן מג'נובה") על שם שיטת האריגה הגסה "Fustian", ומשם זה התקבלה במאה ה-19 צורת הרבים "jeans" שהפכה לשם המקובל בימינו למכנסיים.


== קישורים חיצוניים ==
  אתר האינטרנט הרשמי של ג'נובה
ג'נובה, בירה אירופאית לתרבות, 2004
צילומים מג'נובה
ביקור בעיר, מהמרכז ההיסטורי
שירי הדר, MUST: המקומות שחובה לראות בגנואה, באתר ynet, 10 במאי 2018
דוד שושן, ביקור בג'נובה העיר שהמציאה את הפסטו והפוקצ'ה, באתר הארץ, 29 בנובמבר 2021
מפה עתיקה של גנואה, המאה ה-16, פרויקט ערים היסטוריות, הספרייה הלאומית
ג'נובה, באתר אנציקלופדיה בריטניקה (באנגלית)


== הערות שוליים ==