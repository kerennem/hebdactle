יוסיין סנט ליאו בולט (באנגלית: Usain St. Leo Bolt; נולד ב-21 באוגוסט 1986) הוא אצן עבר ג'מייקני, מגדולי האצנים בכל הזמנים. הוא אלוף אולימפי, בעל 8 מדליות זהב, אלוף עולם, בעל 14 מדליות מהן 11 זהב ושיאן העולם בריצת 100 מטר (9.58 שניות), בריצת 200 מטר (19.19 שניות), ובריצת שליחים 4X100 מטר ‏(36.84 שניות). באולימפיאדת בייג'ינג (2008) שבר בולט את שלושת שיאי העולם הללו, ובכך הפך לאצן הראשון בהיסטוריה ששבר את שיא העולם בכל אחד משלושת המקצועות האלו באולימפיאדה אחת.
בולט הוא האתלט היחיד בהיסטוריה שזכה 3 פעמים באליפות העולם ב-3 מדליות זהב בריצות היוקרתיות ל-100 ול-200 מטר ובריצת שליחים 4x100 מטר (ברלין 2009, מוסקבה 2013 ובייג'ינג 2015).
בולט מדורג במקום השלישי בכל הזמנים במספר מדליות הזהב שצבר (8) מבין כל הספורטאים באתלטיקה במשחקים האולימפיים, ובמקום הראשון מבין הספורטאים של ג'מייקה במספר מדליות הזהב.
בולט מדורג במקום הראשון בכל הזמנים באליפויות העולם באתלטיקה במספר המדליות שצבר (14) ובמספר מדליות הזהב שצבר (11).


== קורות חיים ==
בולט נולד וגדל בעיירה קטנה שבצפון-מערב ג'מייקה בשם שרווד קונטנט שבמחוז טרלוני, ביחד עם הוריו, ג'ניפר וולסלי בולט, ואחותו שרינה. בילדותו היה בולט חובב ריקוד. ענף הספורט הראשון שעניין אותו היה קריקט, והוא אף הביע את רצונו להיות שחקן קריקט. בולט הוא נוצרי קתולי.


=== קריירת הנערים ===
באליפות העולם לנוער בשנת 2002 שנערכה בקינגסטון בירת ג'מייקה, בגיל 15, זכה בולט במדליית הזהב בריצת 200 מטר עם תוצאה של 20.61 שניות, והפך למדליסט הזהב הצעיר ביותר בתולדות תחרות זו. בנוסף, בולט זכה באליפות זו במדליות כסף גם במרוצי השליחים 100X4 מטר ו-400X4 מטר, באליפות העולם לנוער ב-2003 זכה שוב במדליית הזהב ל-200 מטר, תוך שהוא קובע שיא תחרות נוסף של 20.40 שניות. מייקל ג'ונסון, שיאן העולם ב-200 מטר דאז, התרשם מיכולתו ומהפוטנציאל שלו. בולט זכה בפרס "הכוכב העולה של השנה" של התאחדות האתלטיקה הבינלאומית לשנת 2002.
בולט התמקד בשנים אלו בריצת ה-200 מטר, בניסיון לשבור את שיא העולם לצעירים של רוי מרטין, שעמד על 20.13 שניות. הופעותיו גררו עניין רב האם יצליח לשבור את שיא העולם בריצה זו של מייקל ג'ונסון, שכן תוצאותיו של בולט בגיל 16 היו טובות יותר מתוצאותיו של ג'ונסון בגיל זה. באליפות המכללה שלו בג'מייקה שבר את שיאי המכללה ב-200 ו-400 מטר, עם תוצאות של 20.25 שניות ו-45.30 שניות בהתאמה.


=== מעבר לקריירה מקצוענית ===
תחת הדרכת מאמנו החדש פיץ קולמן, בולט הפך למקצוען בשנת 2004. בתחילת דרכו כמקצוען הוא השתתף במשחקי קרפיטה שהתקיימו בברמודה, ובריצת ה-200 מטר קבע תוצאה של 19.93, והפך לצעיר הראשון שרץ את המרחק בפחות מ-20 שניות ושבר בכך את שיאו של רוי מרטין. פציעה קשה במאי 2004 מנעה ממנו להשתתף באליפות העולם לנוער ב-2004, אך למרות זאת הוא נכלל במשלחת האתלטיקה הג'מייקנית לאולימפיאדת אתונה. באולימפיאדה זו נפצע בולט פעם נוספת, ולכן הודח כבר בסיבוב הראשון בריצת 200 מטר, עם תוצאה של 21.05 שניות.
בשנת 2005 בולט התחיל לעבוד עם מאמן חדש, גלן מילס, שיחד איתו שיפר מאוד את יכולת הזינוק. העונה התחילה טוב מבחינתו, ובחודש יולי באותה שנה זכה במקום הראשון ב-200 מטר באליפות ה-CAC שהתקיימה בבהמאס. מאוחר יותר קבע שיא אישי במהלך תחרות שנערכה בלונדון. לקראת תחרות הגמר ב-200 מטר באליפות העולם באתלטיקה ב-2005 שנערכה בהלסינקי, סבל בולט מפציעה נוספת, שגרמה לו לסיים במקום האחרון בלבד עם תוצאה של 26.27 שניות.
בנובמבר 2005 היה בולט מעורב בתאונת דרכים שפגעה בהכנותיו לתחרויות. עם זאת, הוא התאושש וחזר להתחרות במהירות. המפקח עליו, נורמן פירט, הציב לו אימונים יותר אינטנסיביים, ובעקבות זאת השתפר בולט וסיים בין חמשת הראשונים בדירוג העולמי ב-2005 ו-2006. בולט החל לעבוד על התחרות במקצים ארוכים יותר לקראת עונות 2007 ו-2008, תוך שהוא שם דגש על ריצת ה-400 מטר. בולט החל להיות פחות נרגש לפני התחרויות ויותר מרוכז, אך פציעה נוספת במרץ 2006 מנעה ממנו להשתתף במשחקי חבר העמים שהתקיימו במלבורן, והשביתה אותו עד לחודש מאי של אותה שנה. אך מאוחר יותר, התאושש בולט מהפציעה וקבע שיא אישי חדש של 19.88 שניות בתחרות הגראן פרי, תוך שהוא מסיים שלישי אחרי חבייר קרטר וטייסון גיי וזוכה במדליית הארד. בתחרות גביע העולם באתלטיקה 2006 שהתקיימה באתונה שביוון, זכה בולט במדליית הכסף הראשונה שלו בקריירת הבוגרים, עם זמן של 19.96 שניות.

בשנת 2007 שבר בולט את השיא הג'מייקני בריצת 200 מטרים, שהיה שייך קודם לכן לדון קווארי, ב-0.11 שניות. מאוחר יותר הוא אף זכה במדליית הזהב בתחרות שנערכה ברת'ימנו, יוון. באליפות העולם באתלטיקה 2007 שנערכה באוסקה שביפן, זכה במדליית הכסף בריצת 200 המטרים, לאחר שסיים שני אחרי טייסון גיי. בריצת השליחים 100X4 באליפות זו קבע זמן 37.89 שניות יחד עם חבריו לנבחרת הג'מייקנית אסאפה פאוול, מרווין אנדרסון ונסטה קרטר, זמן שלא הספיק להם כדי לזכות במדליית הזהב בה זכו האמריקאים עם זמן של 37.78 שניות.
ב-31 במאי 2008 בולט שבר את שיא העולם בריצת 100 מטרים בתחרות שנערכה בניו יורק, שקודם לכן היה שייך לאסאפה פאוול, והציב אותו על 9.72 שניות. זאת רק מספר חודשים לאחר שפאוול שבר את שיא העולם בריצה זו וקבע אותו על 9.74 שניות. שיאו של בולט היה מפתיע במיוחד, לאור העובדה שעד אז התרכז בעיקר בריצות ה-200 ו-400 מטר.


=== אולימפיאדת בייג'ינג 2008 ===
בריצת הגמר ב-100 מטר של אולימפיאדת בייג'ינג 2008 ב-16 באוגוסט 2008 שבר בולט שוב את שיא העולם ואת השיא האולימפי, והעמידו על 9.69 שניות. בולט, שסיים את המקצה ביתרון גדול של 2 עשיריות השנייה ומעלה על מתחריו, האט מעט את ריצתו בכ-20 המטרים האחרונים של המסלול, הביט לצדדיו והניף את ידיו בתנועת ניצחון, מה שהבליט עוד יותר את השיא. כמו כן, זכה בולט במדליית הזהב בריצת 200 מטר, כששבר את שיא העולם גם בריצה זו, שהיה שייך עד לאותה עת למייקל ג'ונסון, והעמידו על 19.30 שניות, כשהוא מקדים את המקום השני ביותר מחצי שנייה. גם במרוץ השליחים 4X100 הצליח בולט לזכות במדליית הזהב כאשר יחד עם נבחרת ג'מייקה קבעו שיא עולם חדש נוסף, 37.10 שניות. בכך הפך בולט לאצן הראשון ששובר את שיא העולם בכל אחד מהמקצים האלו באולימפיאדה אחת, ואף לאצן הראשון שזוכה במדליית הזהב בכל אחד מהם באולימפיאדה אחת מאז עשה זאת קרל לואיס ב-1984. ב-2017 נשללה ממנו מדליית הזהב בה זכה במירוץ השליחים, לאחר שחברו לנבחרת, נסטה קרטר, הורשע באימרוץ.לאחר האולימפיאדה האתלט הגרמני טוביאס אונגר האשים את בולט בכך שהוא השתמש בסמים ממריצים כדי לשפר את ביצועיו, ושהם למעשה סייעו לו לשבור את שיא העולם. אונגר לא הציג ראיות להאשמותיו והן לא אומתו. לאחר מכן, התחרה בולט בליגת הזהב. בהתחלה, בציריך באצטדיון לציגרונד, בולט ניצח בריצת ה-100 מטר עם זמן של 9.83 שניות, על אף פתיחה איטית של הריצה ביחס למתחריו. בבריסל, הוא התחרה בקרב מרתק כנגד אסאפה פאוול, ולבסוף ניצח עם זמן של 9.77 שניות; הפרש של 0.06 שניות לעומת פאוול בריצה זו.
בנובמבר 2008, פורסם בולט כמועמד סופי לזכייה בתואר אתלט השנה בעולם מטעם התאחדות האתלטיקה הבינלאומית. בטקס שנערך ב-23 בנובמבר במונקו, הוא זכה בפרס לאחר שהקדים את קנניסה בקלה ודאירון רובלס.


=== שיפור נוסף בשיאי העולם ===
באליפות העולם באתלטיקה 2009 שנערכה בברלין שבגרמניה, זכה בולט פעם נוספת במדליית הזהב בריצת 100 מטר, והדהים כאשר שיפר ב-11 מאיות את שיא העולם שלו מאולימפיאדת בייג'ינג (השיפור הגדול ביותר מתחילת המדידה האלקטרונית) והעמיד אותו על 9.58 שניות. הוא הקדים במקצה הגמר ב-13 מאיות את טייסון גיי שסיים במקום השני. שיא זה נקבע בדיוק שנה לאחר ששבר את שיא העולם באולימפיאדת בייג'ינג, ב-16 באוגוסט. בניתוח ממוחשב שנעשה לאחר הריצה הסתבר שמהירותו הממוצעת לאורך הריצה עמדה על 37.58 קמ"ש ומהירות השיא הרגעית הושגה בין המטר ה-60 למטר ה-80 ועמדה על 44.72 קמ"ש.
מאוחר יותר באותה אליפות זכה במדליית הזהב בריצת 200 מטר, תוך שהוא משפר פעם נוספת את שיא העולם ב-11 מאיות, לתוצאה של 19.19 שניות. הוא הקדים בזמן רב את זוכי המדליות האחרות - אלונסו אדוארד עם 19.81 שניות, ווולאס ספירמון עם 19.85 שניות. יחד עם נבחרת ג'מייקה הוא זכה במדליית זהב נוספת בריצת השליחים 4X100 עם תוצאה של 37.31 שניות, לאחר שארצות הברית, שגברה על ג'מייקה באליפות העולם הקודמת, נעדרה מהמרוץ בשל פסילה בחצי הגמר. בכך השלים בולט "טרבל" שני ברציפות בתחרות גדולה.
באליפות העולם באתלטיקה 2011 שנערכה בטגו שבקוריאה הדרומית העפיל בולט לגמר ריצת 100 מטרים, לאחר שניצח בחצי הגמר בתוצאה של 10.05 שניות. אולם במירוץ הגמר נפסל לאחר שזינק מוקדם מדי, ולכן דורג במקום האחרון. בולט ניצח בגמר ריצת 200 מטרים, עם תוצאה של 19.40 שניות, שהיא הרביעית בטיבה בהיסטוריה. בתחרות זו שוב קבע בולט, יחד עם הנבחרת הג'מייקנית, שיא עולם בריצת שליחים 100X4 בזמן של 37.04 שניות. כשבועיים לאחר שפסל בזינוק במקצה הגמר של 100 מטר, קבע בולט את שיא העונה בתחרות בבריסל עם זמן של 9.76 שניות.


=== אולימפיאדת לונדון (2012) ===

באולימפיאדת לונדון היה בולט לאתלט המעוטר ביותר ביחד עם אליסון פליקס מארצות הברית לאחר שזכה ב-3 מדליות זהב, בפעם שנייה ברציפות ולראשונה בהיסטוריה של המשחקים האולימפיים, בריצות בהן השתתף. מדליות זהב בריצת 100 מטר שיא אולימפי חדש של 9.63 שניות, לפני יוהאן בלייק (9.75 שניות) וג'סטין גטלין מארצות הברית (9.79 שניות) ובכך קבע בולט את התוצאה השנייה בטיבה בהיסטוריה. בריצת 200 מטר בתוצאה של 19.32 שניות, לפני בלייק (19.44 שניות) ווורן וייר אף הוא מג'מייקה (19.84 שניות) ובריצת שליחים 4x100 מטר ביחד עם נסטה קרטר, מייקל פרטר ובלייק בשיא עולם חדש של 36.84 שניות, לפני ארצות הברית שהשוותה את שיא העולם הקודם של ג'מייקה (37.04 שניות) וטרינידד וטובגו (38.12 שניות).
באליפות העולם שנערכה במוסקבה שברוסיה באוגוסט 2013 זכה בולט ב-3 מדליות זהב, ובכך הפך למדורג במקום הראשון בהיסטוריה במספר המדליות שצבר (11) ובמספר מדליות הזהב שצבר (9) באליפויות העולם. מדליות זהב, בריצת 100 מטר בתוצאה של 9.77 שניות, לפני ג'סטין גטלין (9.85 שניות) ובן ארצו נסטה קרטר (9.95 שניות), בריצת 200 מטר בתוצאה של 19.66 שניות, לפני בן ארצו וורן וייר (19.79 שניות) וקרטיס מיטשל מארצות הברית (20.04 שניות) ובריצת שליחים 4x100 מטר בתוצאה של 37.36 שניות לפני ארצות הברית (37.66 שניות) וקנדה (37.92 שניות).


=== אליפות העולם 2015 ===
באליפות העולם באתלטיקה שנערכה בבייג'ינג, סין באוגוסט 2015 זכה בולט ב-3 מדליות זהב בפעם השלישית בקריירה שלו. בריצת 100 מטר בתוצאה של 9.79 שניות, לפני ג'סטין גטלין (9.80 שניות) ואנדרה דה גראס מקנדה וטרייבון ברומל מארצות הברית (9.92 שניות) ובריצת 200 מטר בתוצאה של 19.55 שניות, לפני גטלין (19.74 שניות) ואנסו ג'בודוואנה מדרום אפריקה (19.87 שניות). לאחר הריצה צלם שנסע על סגוויי איבד את שיווי משקלו ופגע בבולט בטעות ברגלו השמאלית והפיל אותו על הרצפה, אבל בולט התאושש מיד, ובהמשך זכה בזהב גם בריצת השליחים 100x4 מטר בתוצאה של 37.36 שניות, לפני סין (38.01 שניות) וקנדה (38.13 שניות).


=== אולימפיאדת ריו דה ז'ניירו 2016 ===
באולימפיאדת ריו דה ז'ניירו (2016) זכה בולט במדליית זהב בריצת 100 מטר בפעם השלישית ברציפות בתוצאה של 9.81 שניות, לפני ג'סטין גטלין (9.89 שניות), ואנדרה דה גראס (9.91 שניות). בולט זכה בפעם השלישית ברציפות במדליית הזהב גם בריצת 200 מטר בתוצאה של 19.78 שניות, וגם בריצת שליחים 100X4 מטר 37.27 שניות. בכך הפך בולט להיות האתלט הראשון שזוכה בטריפל טרבל - מדליית זהב בשלוש התחרויות הגדולות בשלוש אולימפיאדות שונות.


=== אליפות העולם לונדון 2017 ===

באליפות העולם שנערכה בלונדון באוגוסט 2017 זכה בולט במדליית ארד בריצת 100 מטר האחרונה בקריירה שלו עם תוצאה של 9.95 שניות, אחרי ג'סטין גטלין (9.92 שניות) וכריסטיאן קולמן מארצות הברית (9.94 שניות).


== הסכמי חסות ==
לאחר שזכה במדליית הזהב בריצת ה-200 מטר באליפות העולם לנוער ב-2002, חתם בולט על הסכם חסות עם חברת פומה. כדי לקדם את המרדף של בולט אחר תואר אולימפי באולימפיאדת בייג'ינג, חברת פומה הפיצה סדרה של סרטוני וידאו המתארים אותו רץ באצטדיון האולימפי ומתכונן לאולימפיאדה ולקראת שבירת שיא עולם. לאחר ששבר את שיא העולם בריצת 100 מטר בתחרות בניו יורק, קיבל בולט שבחים בעיתונות, שאף המציאה כינויים על שמו באמצעות משחק מילים. בריצת ה-100 מטר באולימפיאדת בייג'ינג, בולט נעל את נעלי הריצה המוזהבות מתוצרת החברה, ועליהן הכיתוב: "בייג'ינג 100 מטר זהב".


== כדורגל ==
ב-14 בנובמבר 2016 בולט הודיע שיתאמן עם קבוצת הכדורגל בורוסיה דורטמונד.ב-21 באוגוסט 2018 החל בולט להתאמן בקבוצת סנטרל קוסט מארינרס מליגת העל האוסטרלית בכדורגל.ב-12 באוקטובר 2018 כבש בולט צמד שערים במשחקו הראשון בתור כדורגלן מקצועי, במשחק ידידות של קבוצתו. לאחר שישה שבועות פרש מכדורגל.


== הישגים עיקריים ==


== קישורים חיצוניים ==

 אתר האינטרנט הרשמי של יוסיין בולט (באנגלית) יוסיין בולט, ברשת החברתית פייסבוק
 יוסיין בולט, ברשת החברתית טוויטר
 יוסיין בולט, ברשת החברתית אינסטגרם
יוסיין בולט, באתר הוועד האולימפי הבינלאומי
יוסיין בולט, באתר olympedia.org
יוסיין בולט, באתר התאחדות האתלטיקה הבינלאומית
יוסיין בולט, באתר ליגת היהלום
יוסיין בולט, באתר Track and Field (גברים)
האיש הכי מהיר בעולם: מי אתה יוסיין בולט?, באתר ONE‏, 22 באוגוסט 2008
עמית לוינטל, ‏במהירות הבולט, באתר ישראל היום, 17 באוגוסט 2012
רוברט קרמפטון, ‏אני באמת אגדה, באתר ישראל היום, 13 בדצמבר 2013
יוסיין בולט, הסרט המלא, באתר ynet 
יוסיין בולט, באתר אנציקלופדיה בריטניקה (באנגלית)


== הערות שוליים ==