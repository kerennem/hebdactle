הפשטה (בלועזית: אַבְּסְטְרַקְצִיָּיה) היא פעולה מחשבתית, הכוללת הגדרה ושימוש במושג חדש, המבטא מכנה משותף של מושגים קיימים. ההפשטה מאפשרת להתייחס לעניין מסוים, בהקשר רצוי ותוך התעלמות מתכונות הפרטים שאינן רלוונטיות להקשר.
לדוגמה המושג "אדם" הוא הפשטה של הרבה סוגים של בני אדם (נשים, גברים, נוצרים, מוסלמים וכו'). כאשר טוענים טענה המשתמשת במושג המופשט, כמו "לכל אדם מגיע חופש דיבור" מתייחסים למכנה המשותף, ומתעלמים מתכונות הפרטים שאינן מעניינות בהקשר זה. בדוגמה שניתנה, לאדם מגיע חופש, ללא קשר למגדרו, דתו או תכונותיו האחרות.


== הפשטה בעולם העיצוב והאמנות החזותית ==
הפשטה משמשת אמנים ומעצבים על מנת להביע מושגים רעיוניים בכלים ויזואליים. אין הכוונה לשימוש בסמלים אלא בשימוש בצורות מופשטות, זאת אומרת צורות שלא ניתן להגדיר אותן באמצעות מושג קונקרטי. דוגמה לכך ניתן למצוא ביצירות רבות של הציירים וסילי קנדינסקי וג'קסון פולוק.
הפשטה צורנית היא תהליך ויזואלי המבטא הפחתה של המאפיינים הצורניים של אובייקט קיים. מעצבים ואמנים משתמשים בהפשטה צורנית על מנת לקשר אסוציאטיבית בין היצירה לבין ההשראה שלה, לעיתים על מנת להצביע על תכונות נוספות של היצירה. באופן זה משתמש הצייר סלבדור דאלי בדימוי ויזואלי מופשט של פניו בציוריו.
הפשטה גאומטרית היא הפשטה המבוססת על צורות גאומטריות.


== הפשטה בפסיכולוגיה ==
בתאוריות קוגניטיביות העוסקות בהתפתחות ההפשטה היא פעולה מחשבתית המאפשרת לאדם לחשוב על האפשרי ולא רק על הממשי, ומכאן לעסוק בתפיסות עולם, עקרונות, ומושגים מופשטים. על פי תיאורית ההתפתחות של ז'אן פיאז'ה, יכולת חשיבה זו מתאפשרת החל מגיל 12 או 13 ועד אז יכול הילד לעסוק במושגים קונקרטיים בלבד. פיאז'ה מציין שישנן תרבויות פרימיטיביות ששלב זה אינו בא בהן לידי ביטוי, וכן שלא כל מתבגר ומבוגר זוכה להגיע לרמת חשיבה זו.


== הפשטה במתמטיקה ==
 ערך מורחב – הפשטה (מתמטיקה)במתמטיקה, הפשטה היא הליך מרכזי של זיקוק התכונות העקרוניות של אובייקט נחקר וזניחת תכונות אחרות ממשיות שלו שבמסגרתן נחקר במקור.


== הפשטה במדעי המחשב ==
 ערך מורחב – אבסטרקציה (מדעי המחשב)רעיון ההפשטה הוא אחד מהרעיונות הנשקלים בעת כתיבת אלגוריתם ליישום או תוכנית. משמעות הרעיון הוא פירוק משימה מסובכת לכמה חלקים הניתנים לפתרון פשוט ויעיל ככל האפשר, ולישמם בעיקר כפונקציות, כאשר ישנה פונקציה אחת המחברת ביניהם.


== הערות ==
המימרה "הפשטה היא בורות בררנית" (או "הפשטה היא בורות סלקטיבית") מבליטה את האספקט של ההתעלמות מהפרטים שאינם רלוונטיים בהקשר המופשט.
יש לשים לב להבדל בין מושג ההפשטה למושג הפשטנות ומושג הפשטות. יש להבדיל בין המושג הפשטה למושג ייצוג, באופן שסמל יוצר סימון של אובייקט.


== ראו גם ==
אמנות מופשטת


== קישורים חיצוניים ==
הפשטה, באתר אנציקלופדיה בריטניקה (באנגלית)