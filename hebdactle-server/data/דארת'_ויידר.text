דארת' ויידר (באנגלית: Darth Vader) - או בשמו הקודם אנאקין סקייווקר - הוא דמות בדיונית מסדרת הסרטים "מלחמת הכוכבים", אשר מופיעה בסרטי הסדרה 1–6.
דארת' ויידר הוא אדון סית', המפקד העליון של צבא האימפריה הגלקטית ומשרתו של הקיסר פלפטין. הוא החל את דרכו בתור אנאקין סקייווקר, אביר ג'דיי צעיר שנחשב לעילוי, אך עקב הזעם שבו על מות אמו וחשש לגורלה של אשתו פאדמה, אותה נשא בסתר, פנה לצד האפל של ה"כוח".
עוד משחר ילדותו היה ידוע כאחד מטייסי הקרב הטובים בגלקסיה, ובנוסף לכך היה מהנדס מוכשר - הוא בנה את C-3PO בגיל 10 ומעט אחרי כן פוצץ את תחנת החלל של פדרציית הסחר באמצעות חללית קרב קלה. לאחר שפנה לצד האפל, הוא תכנן ספינות חלל עבור האימפריה. בדו-קרב נגד אובי ואן קנובי במוסטאפר שהתרחש בעת השתלטות כוחות הסית' על הגלקסיה, הוא איבד את ידו השמאלית ואת שתי רגליו, וסבל מכוויות קשות ושאיפת עשן ואפר וולקני, כששכב פצוע על קרקע לוהטת וחלק מגופו נשרף בלבה. על מנת לאפשר לו לשרוד, הוחלפו חלקים רבים בגופו בתותבים ביוניים והוא עוטה חליפה ובה מערכות החייאה. הוא יכול לנשום באופן תקין רק באמצעות מערכת הנשמה מיוחדת הנמצאת בקסדתו. הוא עוטה שריון שחור, שביחד עם גפיו הביוניות, מעניק לו כוח פיזי מוגבר. ויידר הוא אדם אכזרי מאוד ומבסס את שלטונו באמצעות הטלת פחד וטרור הן בפקודיו והן באויביו. ויידר לא מהסס להרוג את אלה שחולקים על דעתו ודתו או את אלה שנכשלו במילוי משימה שהטיל עליהם. אובי ואן קנובי תיאר אותו כ"יותר מכונה מאדם, מעוות ורשע".
בעקבות הצלחתם הרבה של שני הסרטים הראשונים שהופקו (פרקים 4 ו-5) הפך דארת' ויידר לסמל הרוע האולטימטיבי ולנבל-על קולנועי. בטרילוגיה המקדימה (פרקים 1–3) מוסברים המניעים למעברו של ויידר לצד האפל, ואילו בסרט מלחמת הכוכבים - פרק 6: שובו של הג'דיי ויידר מכפר על הרע שעשה וחוזר לצד הטוב של ה"כוח" (מספר דקות לפני מותו), אחרי שהוא מציל את בנו מעינויי הקיסר, בהשליכו את הקיסר אל תוך כור ליבת האנרגיה של כוכב המוות ובכך מקריב את חייו למען בנו. התפניות בחייו הופכות את אנאקין/ויידר לאחת הדמויות המורכבות והנוגעות ללב בסדרת סרטי מלחמת הכוכבים.
דארת' ויידר הוא הדמות הידועה ביותר מסאגת מלחמת הכוכבים ואחד האייקונים המפורסמים והידועים ביותר בעולם של התרבות הפופולרית והקולנוע ההוליוודי. דמותו זכתה למחוות רבות (בהן גרגויל בקתדרלה הלאומית בוושינגטון) וכן לפארודיות רבות.
ג'ורג' לוקאס, יוצר "מלחמת הכוכבים", כינה את פרקים 1–6 של סדרת הסרטים "הטרגדיה של דארת' ויידר".


== ביוגרפיה ==


=== ילדות ===

דארת' ויידר נולד כאנאקין סקייווקר לשמי סקייווקר בכוכב החולי טטואין בשנת BBY 42. שמי סקייווקר טענה שלילד אין אבא ואובי ואן קנובי מסיק שהוא יציר של ה"כוח". בקומיקס אודות נסיונותיו של אנקין להחזיר את אשתו לחיים, נראה חיזיון שבו אמו ההרה של אנקין כשפלפטין מרחף מעליה כרוח רפאים ועל בטנה סמל "הנבחר" (שאמור להביא איזון לכוח), לכן ניתן להסיק כי פלפטין היה מעורב ישירות ביצירתו של אנקין, אם כי לא ידוע האם הייתה לפלייגוס יד בדבר.
כאשר קווי-גון ג'ין ואובי ואן קנובי הגיעו לטטואין, עזר להם אנאקין להרוויח כסף על מנת לתקן את ספינתם. קווי-גון ערך בדיקה לילד וגילה שמספר המידי כלוריינים (אורגניזמים מיקרוסקופיים הקשורים ל"כוח") בדמו היא גדולה יותר מכל יצור שאי פעם ראה. בדיקה זו, וביצועיו המדהימים של הילד (ניצחון במירוץ הפודים, בניית דרואיד הפרוטוקול C-3PO בגיל 10 בלבד, ואפילו הפעלת ספינת קרב קטנה והשמדת תחנת החלל של פדרציית הסוחרים הבדלנים עמה) גרמו לקווי-גון להאמין שהוא "הנבחר" שיממש את הנבואה, ישמיד את הסית' ויביא איזון ל"כוח". בעקבות מותו של קווי-גון בדו-קרב נגד דארת' מול, אובי ואן הושבע על ידי קווי גון לאמן את אנאקין בדרכי הג'דיי. אובי ואן ביצע זאת למרות הסתייגותו של יודה.


=== אימוני ג'דיי ===
אנאקין הפך ל"פדוואן" של אובי ואן קנובי ולמד ממנו את דרכי הג'דיי. אנאקין הפך במהרה לחניך מצטיין ביכולותיו הקרביות, אך ניכר היה בו חוסר הסבלנות ויהירות. במהלך מתקפת הדרואידים של פדרציית הסחר על הרפובליקה, נשלח אובי ואן למשימת גיוס צבא חיילים משובטים. באותו זמן, קיבל אנאקין משימה: לשמור על הסנאטורית פאדמה אמידאלה בכוכב נאבו. אנאקין קיבל את המשימה ובמהלך שהותו שם מתאהב בפאדמה. בשיחותיו עם פאדמה מביע אנאקין תסכול מחוסר כוחה של הרפובליקה להילחם ברשע ומחוסר יכולתו למנוע מהיקרים לו למות.
כאשר מרגיש אנאקין שאמו בסכנה, הוא ממהר להגיע לטטואין על מנת להצילה. הוא מגיע מאוחר מדי, ואמו מתה בזרועותיו, לאחר שעונתה על ידי אנשי החול. מתוך מתקפת זעם בלתי נשלט, טובח אנאקין בכולם, כולל נשים וילדים. בעקבות שדר בהול ממורו, אובי ואן קנובי, אנאקין ופאדמה יוצאים לחלצו בכוכב ג'נוסיס. בכוכב ההוא הם מתמודדים עם הרוזן דוקו, ראש מועצת הבדלנים וג'דיי לשעבר שמתגלה כלורד סית'. במהלך הקרב אנאקין מציל את חייו של אובי ואן אך מאבד את ידו הימנית וניצל באמצעות יודה, שמתערב בזמן.


=== מלחמת המשובטים ===

אנאקין נלחם יחד עם אובי ואן במלחמת המשובטים והוכיח את עצמו כאחד מאבירי הג'דיי החזקים והמוכשרים בצבא הרפובליקה. הוא זכה לתהילה רבה והמשיך ללמוד את דרך ה"כוח" מאובי ואן. כהכרה בהצטיינותו וביכולתו הגבוהה הוא מקבל ממועצת הג'דיי את האחריות לחנוך את הפדוואנית המוכשרת אסוקה טאנו.
בתקופה זו, סנאטור פלפטין שהיו לו כוונות נסתרות לגבי אנאקין, מתקרב אליו ומתיידד איתו. בזמן שאנאקין צובר מוניטין כגיבור מלחמה ומנהל רומן סודי עם פאדמה, הסנאטור פלפטין נהפך לקאנצלר, נשיא הסנאט, ומתחיל לרכז את סמכויות הסנאט בידיו על מנת לנהל את המלחמה ביתר יעילות.


=== נפילה לצד האפל ===
נפילתו של אנאקין לצד האפל החלה כאשר גילה שאימו עונתה למוות בידי אנשי החול (בסרט מלחמת הכוכבים - פרק 2: מתקפת המשובטים), אחרי שמתה בזרועותיו נכנע אנאקין לזעמו וטובח את כל מחנה אנשי החול, כאשר הוא לא חס אפילו על נשים וילדים. כאשר הוא חוזר לחווה של לארס, הוא מתוודה על המעשה בפני פאדמה ומכיר בכך שנהג לא כשורה. בסוף הסרט, נושא אנאקין לאשה את פאדמה אמידאלה בסתר, נישואים אלה נערכו בניגוד לחוקת מסדר הג'דיי. בהמשך מלחמת המשובטים הוא מכניס את פאדמה להריון.
נפילתו המשיכה במלחמת המשובטים, המשלימה את החלל בין הסרט השני לשלישי, שם אנאקין נלחם במתנקשת סית' בשם אסאג' וונטרס, בזעמו הוא מכה אותה בעוד היא מגינה על עצמה עם חרב האור שלה, עד שהצוק שעליהם עמדו נשבר ואסאג' נופלת אל מותה. אנאקין ניצח בקרב הודות לזעם שלו, אך לאביר ג'דיי אסור להיכנע לכעסו.
הסרט מלחמת הכוכבים - פרק 3: נקמת הסית' מתאר את נפילתו של אנאקין לצד האפל ובמקביל את קריסתם של הרפובליקה הישנה ומסדר הג'דיי.
כאשר הקאנצלר פלפטין נחטף על ידי גנרל גריווס, הגנרל העליון של קונפדרציית המערכות העצמאיות, אובי ואן ואנאקין מובילים מבצע חילוץ מסוכן שבו אנאקין מציל את הקנצלר ואת מורו מאסון. הוא מגרד מספינתו של אובי ואן רובוטי חבלה, מביס את הרוזן דוקו בקרב חרבות והורג אותו. אחר כך הוא מצליח להנחית חצי סיירת-חלל בשלום. כאשר אנאקין נלחם ברוזן דוקו, הוא מצליח להביסו ומצמיד את חרבו לגרונו. פלפטין מורה לאנאקין להרוג את דוקו, ואף שאנאקין מסתייג מלהרוג שבוי לא חמוש הוא מבצע את הפקודה, ועורף את ראשו של דוקו. אחר כך אנאקין מתייסר על כך וזה משפיע עליו בהמשך.
בלילות, אנאקין רואה חיזיון של אשתו מתה בייסורים תוך כדי לידה והוא נשבע למנוע מכך לקרות. מועצת הג'דיי ואפילו יודה, מגלים אטימות למצוקותיו. יתרה מכך, הם אף מתחילים לחשוד בו ולהתנכר כלפיו כאשר הוא זוכה לשבחים וכיבודים מצד פלפטין, שאף ממנה אותו לנציגו האישי במועצת הג'דיי.
בשיחות פרטיות מספר פלפטין לאנאקין ש"הצד האפל" של "הכוח" יכול לברוא חיים ואף להציל אנשים ממוות. מאוחר יותר פלפטין חושף בפני אנאקין את עובדת היותו אדון סית' (דארת' סידיוס) ומציע לו להצטרף לצד האפל כדי להציל את אשתו ממוות בטוח. אנאקין מסרב ומסגיר את פלפטין למועצת הג'דיי. מאחר שיודה ואובי ואן קנובי היו הרחק במשימות, מאסטר מייס ווינדו לוקח את הפיקוד לידיו ומורה לאנאקין להישאר בבניין המועצה בעוד הוא ומספר מאסטרים אחרים יוצאים לעצור את פלפטין, ולהביאו למשפט בסנאט הגלקטי. בין פלפטין ומייס וינדו מתפתח קרב חרבות-אור שבסיומו מנסה פלפטין לחשמל את וינדו אך הג'דיי משתמש בחרבו כדי להפנות את מתקפת הברקים של פלפטין כנגדו. מייס וינדו מחליט להוציא להורג את פלפטין ללא משפט ובדיוק אז אנאקין מגיע. מושפע מהטראומה של הריגת דוקו, הוא מונע ממייס וינדו להרוג את פלפטין וכורת את ידו. פלפטין מנצל זאת והורג את וינדו במכת ברק.

אנאקין מזדעזע עמוקות ממה שעשה ומתחיל להשתכנע שאין על מעשיו כפרה ושמסדר הג'דיי מושחת. אחרי שהוא הבין שבעקבות מה שקרה הסיפור שלו עם מסדר הג'דיי כנראה הסתיים הוא מחליט שכל מה שנותר לו זו אשתו האהובה פאדמה ועליו להצילה בכל מחיר. לכן, הוא בסופו של דבר מחליט לחבור לפלפטין, בתנאי שזה ילמדו כיצד להשתמש בצד האפל של הכוח כדי שיוכל להציל את אשתו. אנאקין נשבע אמונים לדארת' סידיוס והאחרון מכתיר את אנאקין בתור דארת' ויידר.
פלפטין מאשים את מסדר הג'דיי בניסיון לבצע הפיכה ברפובליקה ומורה לצבאות המשובטים להשמיד את כל אבירי הג'דיי ברחבי הגלקסיה, באמצעות פרוטוקול חירום "פקודה 66". אובי ואן קנובי ויודה מצליחים לשרוד ולברוח. הוא מורה לאנאקין ללכת למקדש הג'דיי ולהשמיד את כל מי שמתחבא שם, כולל את הילדים. הוא מסביר לאנאקין שרק כך יתחזק הצד האפל שבו והוא יקבל מספיק כוח כדי להציל את פאדמה. אנאקין מבצע את הפקודה ללא היסוס וטובח את כל הג'דיי, בסיוע לגיון המשובטים מס' 501. אחרי ביצוע המשימה הוא מורה לאנאקין לטוס לכוכב הלבה הגעשי של מוסטאפר ולהשמיד את מנהיגי הבדלנים (אותם פלפטין ניצל בשביל לעורר את מלחמת המשובטים). אנאקין מבקר בדרך אצל פאדמה להרגיעה ומבטיח לה שהוא לא ייתן לה למות בלידה.
אובי ואן ויודה מגיעים לשרידי מקדש הג'דיי ושומעים שאנאקין פנה לצד האפל וטבח את כל הילדים שם. יודה מחליט כי עליו ועל אובי ואן להשמיד את הסית'. אובי ואן, שהבין מה מהות ההחלטה, מתחנן בפני יודה לא להעמידו שמצב כזה, אלא לשלוח אותו להרוג את הקיסר, הוא לא מסוגל להילחם ולהרוג את אנאקין, שכן הוא כמו אח עבורו. יודה קובע כי אובי ואן לא חזק מספיק על מנת לגבור על סידיוס ומורה לו להשתמש ברגשותיו על מנת למצוא את תלמידו לשעבר ולבצע את המוטל עליו. אובי ואן נאלץ להסכים למשימה בעל כורחו. אובי ואן מגיע אל פאדמה, אשתו בסתר של אנאקין כדי לברר אצלה היכן אנאקין נמצא. הוא מספר לה על בגידתו של אנאקין בג'דיי ומעבר לצד האפל, לצד העובדה כי הקיסר הוא אדון סית'. פאדמה שמתקשה להאמין לא מסוגלת להסגיר את מיקומו של אנאקין. לקראת סוף השיחה אובי ואן גם מבין כי פאדמה בהריון ושאל אותה "אנאקין האב, הלא כן?". כדי למצוא אותו, הוא מתגנב על ספינתה של פאדמה, שטסה למוסטאפר כי היא חשה שאנאקין בסכנה. היא נוחתת שם ומגלה שאנאקין אכן פנה לצד האפל. אנאקין מנסה לפתות אותה לצד האפל ומסביר לה שבאמצעות טבח הבדלנים הוא הביא "שלום וצדק לאימפריה שלי" ומציע לה להצטרף אליו ולשלוט ביחד בגלקסיה אחרי שיפילו את פלפטין. פאדמה המומה ומזועזעת, מסרבת להיענות להצעותיו של אנאקין ואומרת: "בחרת בדרך שבה לא אוכל ללכת אחריך". כאשר הוא רואה את אובי ואן יוצא מהספינה הוא בטוח שהיא בגדה בו וכמעט חונק אותה למוות באמצעות הכוח. הוא משחרר אותה ברגע האחרון כאשר הוא מבין שהוא כמעט הרג אותה בגלל זעמו. אובי ואן מנסה לדבר אל אנאקין ולגרום להתעשת ומוכיח אותו על מעשיו. משזה לא עזר בינו לבין אובי ואן מתפתח קרב חרבות-אור לחיים ולמוות. אנאקין ביהירותו מנסה תמרון נועז אך נכשל. אובי ואן כורת את רגליו וידו השמאלית ומשאיר אותו להתגלגל אל תוך הלבה הרותחת. אחרי הקרב מחלץ אובי ואן את פאדמה ומביא אותה לבית חולים, אך היא גוססת בגלל חוסר רצון לחיות. היא יולדת תאומים לפני מותה וקוראת להם לוק וליאה. הללו מוסתרים מפני אביהם ומותם מבוים בהלוויה לזכר פאדמה אמידאלה וזוג התאומים שבבטנה. מילותיה האחרונות של פאדמה היו לאובי ואן ובהן היא אמרה לו שבאנאקין יש עדיין טוב.


=== לידתו של דארת' ויידר ===

אנאקין עולה באש אך מצליח לשרוד הודות ליד הרובוטית שלו, זעמו הרב ושנאתו לג'דיי שבגדו בו. הנשיא פלפטין, דארת' סדיוס, שבינתיים ביצע את ההפיכה והכריז על עצמו כקיסר, מגיע לכוכב הלבה, מגלה את הפציעה החמורה שלו ומציל את אנאקין. בחדר ניתוחים סודי, גפיו הקטועות של אנאקין מוחלפות בחלפים ביוניים ועל גופו החרוך מותקנות מערכות החייאה, בעיקר באזור על הריאות. מערכות אלו כוסו בחליפת שריון שחורה ומאיימת שנועדה לספק לו הגנה ולהפיל פחד על אויביו. על ראשו מותקנת קסדה בעלת מכונת הנשמה ואמצעי ראייה ביוניים. בסיום הניתוח, כ-19 שנה לפני הקרב ביאבין 4, נולד הסייבורג המאיים דארת' ויידר.
הדבר הראשון שוויידר שואל הוא לשלומה של פאדמה, אשתו האהובה. הקיסר אומר לו ש"בזעמך, כנראה הרגת אותה", כאשר הוא מתייחס לחניקת הכוח שאנאקין הפעיל עליה בכוכב מוסטאפר, אך ויידר מתעקש שזה לא יכול להיות ושהוא הרגיש שהיא חיה. לבסוף, הוא מבין שפאדמה אכן מתה ומרוב כעס וכאב ליבו מתאבן. בתסכולו וזעמו הוא גורם להפרעה בכוח שהורסת את חדר הניתוח על ציודו. מאחר שפאדמה הייתה הדבר החשוב ביותר בחייו, מקדיש ויידר את מה שנותר מחייו להרס ונקמה על גורלו האומלל ולשירות הקיסר לו הוא נשבע אמונים.
משימתו הראשונה של ויידר בשירות הקיסר היא להשיג חרב אור חדשה, שלהבה אדום. לשם כך עליו לאתר מאסטר ג'דיי, להביס אותו, לקחת את חרבו ו"לגרום לגביש הקייבר [של החרב] לדמם". ויידר מאתר מאסטר ג'דיי בשם קילאק אינפילה ששרד את טיהור הג'דיי הגדול מאחר שנדר נדר פרישות וחי בסתר ויוצא להילחם בו. בקרב הראשון מצליח קילאק לגבור על ויידר ולפגוע קשה בתותבים הביוניים שלו, כולל הריסת רגלו השמאלית. ויידר משתמש ב"כוח" ובדרואיד שפירק על מנת לבצע תיקוני שדה ולתקן את גפיו הביוניות. הוא מתעמת שנית עם קילאק והפעם מביס אותו באמצעות חניקת כוח תוך שהוא מטביע עיר שלמה השוכנת מתחת לסכר. הוא לוקח את גביש הקייבר שלו וגורם לו לדמם, ובכך הופך אותו לגביש אדום ממנו הוא יוצר חרב אור של הסית'. אחרי שהוא מציג לקיסר את החרב החדשה ואת הצלחתו במשימה, הוא מתקן ומשדרג את השריון שלו, וכן טובל במיכל בקטה כדי לרפא את פצעיו. בהמשך ממונה ויידר לאחראי על האינקווזיטורים שתפקידם לצוד את אבירי הג'דיי שנותרו אחרי טיהור הג'דיי הגדול ומצוידים בחרבות אור ואימון סית' בסיסי לשם כך. הוא בונה טירה גדולה במוסטאפר על-מנת לתעל את הצד האפל של ה"כוח" בניסיון להשיב לחיים את פאדמה.

ויידר נהפך ליד ימינו של הקיסר בשליטה באימפריה הגלקטית. בקרב הסנאט (שהיה עדיין קיים אך נטול סמכויות) וקציני הצי, ויידר נחשב לאחד מהמפקדים האכזריים ביותר והמאיימים בצי הקיסרי. מלבד היותו לוחם מטיל אימה, ויידר המשיך לגלות נטייה להנדסה והוא מתכנן עבור האימפריה ספינות חלל, כולל את משחתות הכוכבים המפורסמות ואת משחתת הכוכבים הגדולה שמשמשת כספינת האם שלו.
הוא גם ממונה על ידי הקיסר פלפטין להשגיח על בנייתם של שני כוכבי המוות ולדאוג שצוותי הבנייה וההנדסה המרכיבים את כוכבי המוות יעמדו בלוח הזמנים.


=== המאבק בברית המורדים ===

כעבור 19 שנה, בהם האימפריה הגלקטית הטילה את מרותה על רוב הגלקסיה והפכה את הסנאט למוסד סמלי בלבד, מתחיל להתארגן מרד כנגד האימפריה.
בתקופה זו דארת' ויידר נשלח על ידי הקיסר פלפטין למשימות מיוחדות, העיקריות שבהן הן לצוד את אבירי הג'דיי שהצליחו לשרוד את טיהור הג'דיי הגדול (פקודה 66) ולטפל בכוחות מורדים שצבא האימפריה הרגיל לא מצליח להביס. הוא פועל בחתימה נמוכה כמתנקש בפיקודו הישיר של הקיסר, ולעיתים כמפקד משחתת כוכבים הכפוף לצי הקיסרי, המסייע להם בעת הצורך.
כאשר מתגבר המרד כנגד האימפריה, והקיסר מגלה שהסנאטור בייל אורגנה ובתו ליאה מנסים לחתור תחתיו ואף השיגו את התוכניות של כוכב המוות, הוא שולח את דארת' ויידר למצוד אחריה. דארת' ויידר אכן מצליח לתפוס את ליאה, אך היא משגרת את התוכניות בזוג דרואידים, R2-D2 ו-C-3PO, לכוכב הלכת החולי טטואין.
ויידר לוקח את ליאה לכוכב המוות ושם מנסה לחקור אותה בנוגע למיקומו של בסיס המורדים. על החקירה משתלט במהרה המושל גראנד מוף טארקין, שבטוח בעליונות הטכנולוגית של צי האימפריה ובז למיסטיקה ולדת העתיקה של ה"כוח". טארקין מאיים על ליאה שאם לא תספר לו את מיקום כוכב המורדים הוא ישמיד את כוכב הבית שלה, אולדריאן. ליאה מוסרת לו מידע שקרי אך טארקין מפר את הבטחתו ומשמיד את הכוכב בכל מקרה ובכך מדגים את האפקטיביות של כוכב המוות. ויידר מבין שליאה שיקרה להם ומנצל את ניסיון החילוץ שלה בידי לוק סקייווקר, אובי ואן קנובי, האן סולו וצ'ובאקה כדי לשתול מתקן ביות ב"מילניום פלקון". לוק, האן, צ'ובאקה, ליאה והדרואידים מצליחים לברוח, אך אובי ואן נהרג בדו-קרב חרבות-אור עם דארת' ויידר (לשעבר תלמידו של אובי ואן).מכשיר המעקב של ויידר עובד והם מאתרים את בסיס המורדים בכוכב הלכת יאבין 4. ברית המורדים משגרת מתקפת נגד שאותה מוביל לוק סקייווקר. ויידר יוצא עם קרבית TIE ניסיונית מתקדמת X1 מיוחד שבנה בעצמו ומצליח להפיל ספינות קרב רבות של ברית המורדים. הוא כמעט מצליח ליירט גם את לוק אך התערבות של האן סולו מצליחה להעיף את ויידר מהמסלול אל תוך החלל החיצון. לוק סקייווקר משתמש ב"כוח" ומצליח להשמיד את כוכב המוות.

בעקבות השמדת כוכב המוות מעמדו של ויידר מתערער. הקיסר נוזף בו ומכפיף אותו למרותו של המצביא הערמומי והחכם אדמירל טאג (Tagge). ויידר מבצע משימות בעבור טאג אך מאחורי הקלעים הוא פועל בחשאי ובאופן עצמאי כדי לאסוף מידע על בנו ולאתר אותו. הוא מגלה שהקיסר הורה למדען קיברנטיקה בשם סיילו (Cylo) לפתח מתנקשים סייבורגים בעלי תוספים ביוניים ויכולות מיוחדות שישמשו תחליף לוויידר. ויידר מצליח במשימות שהוטלו עליו ובנוסף משמיד את הסייבורגים הקטלניים של סיילו. הקיסר חושד שסיילו בגד באימפריה ומתכוון לחתור תחתיו ומורה לוויידר לחסלו. בדו-קרב בין ויידר לסיילו ושומריו מתגלה שסיילו הוא זה שפיתח את התותבים הביוניים, החליפה והקסדה שמחזיקים את ויידר בחיים ומאפשרים לו לתפקד, לזוז ולהילחם. הוא מפעיל מתג מיוחד שמשבית את החליפה והמערכות הביוניות של ויידר ומשתק אותו. בעוד שסיילו לועג לוויידר המשותק, ויידר מתרכז ב"כוח" ומצליח לחזור לתפקד ולהשיב מלחמה נגד סיילו, אותו הוא הורג באמצעות חרב האור שלו. הוא משמיד את המתג ומערכותיו הביוניות חוזרות לתפקוד מלא. הוא ממשיך ומביס את סיילו סופית על ידי השמדת ספינת הדגל שלו שעליה כל שיבוטיו של סיילו. בזכות הצלחתו במשימותיו והשמדת מתחריו/מחליפיו, ויידר ממונה על ידי הקיסר למפקד העליון של צבא האימפריה והצי הקיסרי.בסרט "מלחמת הכוכבים - פרק 5: האימפריה מכה שנית" דארת' ויידר ממשיך את מרדפו אחרי ברית המורדים, כאשר הוא ממקם את בסיסו על ספינת הדגל של האימפריה: משחתת כוכבים ענקית בשם Executor אותה הוא תכנן ביחד עם מדעני האימפריה. כאשר גשושית של האימפריה מאתרת סימנים מוזרים על כוכב הלכת הקפוא של הות', מפקדי הצי האימפריאלי מסתייגים משליחת כוחות, אך ויידר - שחש בנוכחות בסיס המורדים - מורה על פתיחה במתקפה מלאה על הכוכב. תמרון כושל של האדמירל הורס את אלמנט ההפתעה (דבר שגורם לוויידר לחנוק אותו למוות) אך כוחות האימפריה מצליחים להשמיד את בסיס המורדים. המורדים מצליחים לשלוח מספר ספינות מילוט, כאשר האן, ליאה, צ'ואי ו-C-3PO בורחים ב"מילניום פלקון" ואילו לוק בורח לדגובה עם R2-D2 בחללית ה-X-Wing שלו.


=== העימות עם לוק סקייווקר ===
הקיסר מגלה לוויידר שלוק סקייווקר הוא בנו ומבטא דאגה רבה ממנו. ויידר מציע לקיסר לפתות את לוק לצד האפל והקיסר מקבל בשמחה את ההצעה.
ויידר מנהל מרדף אחרי ה"מילניום פלקון" ואף מציע פרס על ראשם. צייד ראשים בשם בובה פט מאתר אותם בעיר העננים של בספין וויידר מחליט להציב שם מארב. ויידר כופה עסקה על לנדו קלריסיאן, המנהל של בספין וחבר של האן, ולוכד שם את ה"מילניום פלקון" על צוותה. ויידר משתמש בהם כפיתיון ללוק. לוק אכן מגיע לשם על מנת לחלצם ומתעמת עם דארת' ויידר.
בקרב החרבות שמתפתח לוק חסר הניסיון מובס בסופו של דבר על ידי ויידר החזק והמנוסה, שכורת את ידו הימנית. באותו קרב מגלה לו ויידר שהוא אביו ומציע לו לשלוט בגלקסיה יחדיו, כאב ובן, אחרי שישמידו את הקיסר.
לוק מוכה בהלם ומסרב להאמין. דארת' ויידר אומר לו שאין לו ברירה ושעליו להצטרף אליו אך לוק מסרב ומעדיף לצנוח אל מותו תוך שהוא קורא טלפתית לליאה. צ'ובאקה, לנדו וליאה, שהצליחו לברוח בזמן שוויידר ולוק נלחמו, מצילים את לוק ומטיסים אותו אל פריגטת הרפואה של ברית המורדים. האן סולו נשאר מאחור לאחר שהוקפא במתקן שיועד ללוק. ויידר מנסה לתקשר טלפתית עם לוק, שמעכל סוף סוף את העובדה שדארת' ויידר הוא אכן אביו.


=== הכפרה והגאולה ===
אחרי שנמלט קטוע יד מאביו, מקדיש לוק את זמנו לשיפור מיומנויותיו ב"כוח" והצלת חברו שנשבה, האן סולו. במהלך תהליך ההחלמה ידו הימנית של לוק מוחלפת ביד ביונית והוא בונה לעצמו חרב אור חדשה (בצבע ירוק) במקום החרב של אביו, שנפלה לתהום (יש האומרים שחרב האור של לוק שייכת ליודה כי ליודה אין צורך בה יותר). בנקודה זו מתחיל הסרט "מלחמת הכוכבים - פרק 6: שובו של הג'דיי" החותם את הטרילוגיה המקורית.
אחרי שהתחזק יוצא לוק עם חבריו אל ארמונו של ג'אבה ההאט שבכוכב הלכת המדברי טטואין, והם מחלצים את האן סולו, שהוקפא בפחמן וניתן כפרס לבובה פט. באותו מבצע לוק מוכיח שהוא התבגר והתחזק וגם דארת' ויידר והקיסר פלפטין חשים בכך.
האימפריה מקימה כוכב מוות חדש והקיסר פלפטין מנצל אותו על מנת לטמון מארב לברית המורדים. הוא נותן להם לחשוב שהמודיעין שלהם השיג מידע על הכוכב החדש וכיצד להשמידו ומפתה אותם לפתוח בהתקפה על הכוכב, שנמצא בתהליכי בניה ליד הירח של אנדור. הקיסר אומר לוויידר שלוק יבוא אליו, ומאחר שהתחזק אל לו להתעמת איתו לבד אלא להביאו בפני הקיסר, אז - במאמץ משותף - הם ינסו לפתות את לוק לצד האפל.
יודה ואובי ואן קנובי מודיעים ללוק שאימוניו תמו ושכדי להפוך לאביר ג'דיי עליו להתמודד עם ויידר. לוק אומר להם שהוא לא רוצה להורגו כי הוא חש שיש בו עדיין טוב. כאשר לוק מגלה לנסיכה ליאה שהיא אחותו, הוא מסביר לה שעליו להתייצב בפני ויידר, אביו, בשביל לנסות להחזירו לצד הטוב.
לוק, ליאה והאן עומדים בראש חוליית קומנדו של המורדים הנשלחת לשתק את שדה הכוח המסוכך על כוכב המוות ושמופעל מגנרטור הנמצא בירח המיוער של אנדור. דארת' ויידר חש שלוק נמצא על אנדור ולוק חש שוויידר חש בו, כתוצאה מכך מחליט לוק להסגיר את עצמו מחשש שיכשיל את המשימה (ויידר יאתר אותו ואת חבריו באמצעות ה"כוח"). לוק מנסה להחזיר את ויידר לצד הטוב, ומבקש ממנו שיגלה מחדש את האנאקין שבו ולא ייקח אותו לקיסר. ויידר מסרב לבקשתו ומנמק ש"זה מאוחר מידי עבורי, בני" ומוסיף ש"אני חייב לציית לאדוני".
ואכן, ויידר לוקח את לוק אל הקיסר ושם הם מנסים לפתותו לצד האפל על ידי פיתויו להשתמש בזעם שבו. בהתחלה הם מנסים להציע לו להצטרף לצד האפל תמורת חיי חבריו (הקיסר מגלה ללוק שמדובר במארב) אך לוק מסרב להצטרף. בשלב מסוים לוק מאבד את קור הרוח ומנסה לתקוף את הקיסר אך ויידר מונע בעדו והשניים נלחמים קצת עד אשר לוק נרגע ומעדיף להסתתר כדי לא להילחם באביו. ויידר מנצל את הקשר הטלפתי ביניהם ולומד על כך שללוק יש אחות, הנסיכה ליאה. כעת ויידר מאיים על לוק שהוא יפתה את אחותו לצד האפל: "אם אתה לא תפנה אל עבר הצד האפל, אז אולי היא כן..." דבר זה שובר את לוק והוא תוקף את ויידר בחמת זעם והשניים מנהלים דו-קרב חרבות-אור סוער. ויידר החלש מכל התלאות לא מסוגל לעמוד בעוצמה ובאינטנסיביות של ההתקפה ובסיומה הוא יושב מתנשף על הרצפה, אחרי שלוק כרת את ידו הימנית. לוק מתמלא חלחלה כאשר הוא רואה את הדמיון בינו לבין אביו (אצל שניהם יד ימין היא יד ביונית, שניהם לבשו עליה כפפה שחורה) ומסרב להרוג את אביו, למרות עידודו של הקיסר. לוק זורק את החרב שלו על הרצפה ואומר "אני ג'דיי, כמו אבי לפני."

הקיסר מבין שנכשל, שלא יצליח להעביר את לוק לצד האפל, ומחליט לחסלו. הוא משגר כנגד לוק מטח ברקי כוח ומתחיל לחשמל אותו למוות תוך גרימת ייסורים רבים. ויידר מתאושש בינתיים ועומד לצד הקיסר. הוא מביט בקיסר צורח באקסטזה ואז בבנו צורח בכאב. הוא נזכר בהחלטתו הנמהרת לפני כשני עשורים בקרב בין מייס וינדו לפלפטין אך רגשי החמלה על בנו גוברים. ויידר פונה אל הקיסר, תופס אותו ומניף אותו באוויר, ובכך מזיז את שטף הברקים הרחק מלוק. מכות הברקים פוגעות בוויידר קשה אך הוא ממשיך להתקדם עם הקיסר מונף בזרועותיו השבורות עד אשר הוא מגיע אל שפת התהום וזורק את הקיסר אל מותו - בליבה של כור גרעיני. בכך, 4 שנים אחרי הקרב ביבין, הציל דארת' ויידר הוא אנאקין סקייווקר את בנו והגשים את הנבואה העתיקה על איזון ה"כוח" והשמדת הסית'.
לוק מבין שאביו כיפר על מעשיו וחזר אל הטוב, ומנסה להציל את אביו הגוסס. אנאקין אומר ללוק שהוא כבר ניצל ומבקש ממנו להסיר ממנו את הקסדה, על מנת שיוכל להביט בבנו, במו עיניו, בפעם האחרונה. לוק נענה לבקשה ושומע את מילותיו האחרונות של אביו: "תאמר לאחותך שצדקת לגבי" (השוו עם המילים האחרונות של פאדמה אמידאלה לגבי אנאקין). לוק מעלה את גופתו של אביו אל מעבורת-חלל ומציל אותו מכוכב המוות הבוער שמושמד בידי ברית המורדים. על כוכב אנדור נערכות חגיגות הניצחון, אחרי שלוק שורף את גופת אביו על שריונה, בטקס הג'דיי המסורתי. אחרי טקס זה, נגלים אליו יודה, אובי ואן קנובי ואנאקין סקייווקר כרוחות רפאים של אבירי ג'דיי.
31 שנה לאחר מכן, ריי נאבקה מול הקיסר שהצליח בדרך מסתורית לחזור לחיים. במהלך הקרב ריי כמעט ומבוסת, אך קולותיהם של אנאקין סקייווקר ואבירי ג'דיי נוספים מהעבר מדברים עליה ומעודדים אותה להמשך להילחם. אנאקין אומר לריי להשיב את האיזון בכוח כפי שהוא בעצמו עשה בעבר. ריי בסופו של דבר הצליחה להביס את הקיסר אחת ולתמיד עם עזרה מנכדו של אנאקין, בן סולו.


=== סיכום - אירועים מרכזיים לפי שנים ===
שיטת התאריכים במלחמת הכוכבים מתבססת על הקרב ביבין, זהו הקרב המתואר בסרט המקורי "תקווה חדשה - פרק 4" בו לוק סקייווקר משמיד את כוכב המוות הראשון. ראשי התיבות הם: BBY = לפני הקרב ביבין, ABY = אחרי הקרב ביבין.

בשנת 42 BBY נולד אנאקין סקייווקר על כוכב הלכת המדברי טטואין.
בשנת 32 BBY, בגיל 10, נאסף אנאקין על ידי אבירי הג'דיי קווי-גון ג'ין ואובי ואן קנובי.
בשנת 22 BBY, מתרחשת מלחמת המשובטים. אנאקין נשלח לשמור על פאדמה אמידאלה. הוא מתאהב בה ומתחתן עמה בסתר.
בשנת 19 BBY עובר אנאקין לצד האפל, בגיל 23. דארת' ויידר נולד.
באותה שנה נולדים לאשתו של אנאקין, פאדמה, זוג תאומים: לוק סקייווקר וליאה אורגנה.
בשנת 0 מתנהל הקרב ביאבין 4 בו חלליות ה-X-WING של ברית המורדים מנסות לפוצץ את כוכב המוות הראשון, המאיים להשמיד את בסיסם על הכוכב יבין. דארת' ויידר לוקח חלק פעיל בקרב ומיירט מספר חלליות מורדים אך לא מצליח למנוע מבנו, לוק סקייווקר (בן 19), לפוצץ את כוכב המוות.
בשנת 3 ABY מתעמתים דארת' ויידר ולוק סקייווקר בעיר העננים של בספין. בדו-קרב חרבות-האור ויידר כורת את ידו הימנית של לוק ומגלה לו שהוא אביו. לוק מסרב להצטרף לוויידר ונמלט בעזרת חבריו.
בשנת 4 ABY מתנהל הקרב על כוכב המוות השני, ליד אנדור. דארת' ויידר (46) מביא את לוק (23) בפני הקיסר פלפטין על מנת שביחד הם ימירו אותו לצד האפל. תוכניתו של הקיסר נכשלת כאשר לוק מתנגד לפיתוי ומסרב להרוג את אביו, ואילו אביו, דארת' ויידר, חוזר לצד הטוב של ה"כוח" ובמעשה הקרבה מציל את בנו ומשמיד את הקיסר.
בשנת 4 ABY, בגיל 46 מת אנאקין סקייווקר כאביר ג'דיי אחרי גאולה.


== מראה ותיאור פיזי ==
אנאקין הוא בן אדם רגיל עם הופעה רגילה. כמבוגר, גובהו הוא 1.88 מטר. שערו כילד היה בלונדיני אך בבגרותו הוא נהפך לחום-זהוב. אחרי שהרוזן דוקו כורת את ידו של אנאקין מתחת למרפק אנאקין מקבל תותב קיברנטי המשמשת כיד ביונית. מאחר שהתותב לא מכוסה בעור אנושי, אנאקין מכסה אותה בכפפה שחורה מעור. במהלך מלחמת המשובטים הוא מקבל צלקת אנכית ליד עינו הימנית, עקב דו-קרב בינו לבין אסאג' וונטרס.
אנאקין לובש בגדי ג'דיי מסורתיים, אם כי הוא נוטה לצבעים כהים יותר מאשר רוב הג'דיי. הוא מתכסה בטוניקה העשויה מעור סינתטי שחור.
כלורד סית', הקשתיות בעיניו של אנאקין רושפות בצהוב כאשר הוא מתרכז בעוצמה בצד האפל, לעומת זאת: כאשר הוא כיפר על מעשיו וחזר בתשובה עיניו חוזרות לצבען הרגיל. אחרי שנלחם באובי ואן איבד אנאקין את רוב גפיו וגופו הושחת בצורה רצינית עקב כוויות חום ושריפת העור בלבה רותחת. העשן של הלבה וזחילתו על הקרקע גורמים לו לפציעה קשה בריאות וקשיי נשימה חמורים. מצילומים ישנים של השלד שלו, מסתבר שכנראה וויידר נפצע קשות גם בחוליות העליונות של צוואר, דבר הגורם לשיתוק חמור ואף מונע שליטה עצבית על מערכת הנשימה. הקיסר פלפטין מציל את אנאקין ושולח אותו לניתוח שבו מותקנות בו מערכות החייאה ותמיכה קיברנטיות-ביוניות, המסייעים לאבריו הפגועים לתפקד. חוליות הצוואר הפגועות שלו מוחלפות בתותבות ביוניות ובהן מעגלים חשמליים המחליפים את מערכת העצבים שנפגעה. על ריאותיו מותקנות ריאות מלאכותיות, המופעלות באמצעות מכונת הנשמה המותקנת בתוך השריון שלו. על ראשו הותקנה קסדה עם מכשירי הנשמה וראייה על מנת להגן על פניו החרוכים ולאפשר לו לנשום. הקסדה שומרת על לחץ אוויר גבוה ובכך מקלה על נשימתו. ויידר חייב ללבוש את השריון שלו כל הזמן, למעט הזמן שבו הוא מבצע מדיטציה, מחלים בתא הבידוד בלחץ גבוה שלו או טובל במיכל בקטה המכיל נוזל בעל סגולות רפואיות, שמטפל בעורו החרוך ובגדמי הגפיים של ויידר.השריון השחור הפך את ויידר לדמות מפחידה. הוא מתנשא עמו לגובה של 2.02 מטרים ומכונת ההנשמה שבקסדתו מפיקה רעשי נשיפה מפחידים, המקפיאים את דמם של אויבו ומבשרים את בואה של נוכחותו המרושעת. ויידר מטיל פחד רב הן באויביו והן בפקודיו. שריונו שחור לגמרי, כאשר קסדתו וכתפיו מכוסים במעטה פלסטי מבהיק וגבו בגלימת בד שחורה משחור. קשיי הנשימה של ויידר גורמים לו לתסכול וסבל רב, דבר זה מסביר את אכזריותו ושנאתו הגדולה כלפי כולם ואת נטייתו להוציא להורג פקודים כושלים באמצעות "חניקת כוח". ברשת האינטרנט מסתובבת שמועה שעל לוח הבקרה בשריונו של ויידר יש כתוביות בעברית, שאומרות: "אין מעשיו נמחלים עד שזכה". מספר תמונות שנפוצו באינטרנט מראות כיתוב דומה לעברית על לוח הבקרה, ודיון ער מתנהל בשאלה האם אכן מדובר בכתובית עברית בעלת משמעות ששובשה בטעות על ידי יוצרי הסרט או בסתם כתב רונות מסוגנן המשתמש באותיות עבריות.

אחרי שכיפר על מעשיו, כאשר הוא מימש לבסוף את הנבואה העתיקה של הג'דיי בהורגו את הקיסר ובהשמידו את הסית', משאלתו של אנאקין היא לראות את בנו לוק סקייווקר, "בעיניו שלו". לוק נענה לבקשתו ומסיר את הקסדה והמסכה המפחידות שכלאו את פניו של אביו במשך 23 שנה. המראה שנחשף הוא מראה מדכא ועצוב: פניו של אנאקין חוורות כרוח רפאים, אחרי שבמשך כשני עשורים לא נחשפו לאור שמש; אף על פי שהוא רק בשנות הארבעים המאוחרות שלו, פניו מלאות קמטים ועייפות; הוא קרח וללא גבות; פניו עדיין נושאים צלקות מהקרבות שניהל ומשרפתו בלבה. עיניו העייפות בולטות מתוך שקעים אפלים, מביטות בערגה בבנו אך גם בחיים מלאי צער וטרגדיות, מביעות חרטה. הן זורחות בפעם האחרונה בכחול, כאשר אנאקין סקייווקר משלים עם הכוח ומצטרף אליו כאשר הוא הולך לעולמו.
מראהו של אנאקין כרוח רפאים של הכוח תלוי בגרסאות השונות של הסרט "שובו של הג'דיי". בגרסה המקורית הוא מופיע כגבר מזדקן (מגולם על ידי סבסטיאן שאו) בעל שיער מכסיף. בגרסת ה-DVD שהופקה אחרי הסרט "נקמת הסית'" הוא נראה ממש כפי שנראה בשנות צעירותו, לפני שפנה לצד האפל.


== אופי ואישיות ==
כאנאקין סקייווקר הוא היה בעל מוטיבציה גדולה להצליח, שאיפה לכוח על מנת לעזור לחבריו ומשפחתו, אך גם יהיר ופזיז. שני המאורעות שהשפיעו עליו ביותר וגרמו בסופו של דבר לפנייתו לצד האפל היו עינויה ורציחתו של אמו בידי אנשי החול של טטואין וחזיונות על מותה של אשתו ההרה, פאדמה אמידאלה. האירוע הראשון הוליד בתוכו זעם רב, רצון לנקמה ולכוח מוחלט על מנת לעשות צדק ולמנוע ממקרה כזה לחזור על עצמו. הפחד לאבד את אמו ואשתו גרם לו לרצון עז להתחזק ב"כוח" ולנצל אותו כדי לגבור על המוות.
כדארת' ויידר הוא היה מחושב יותר, אך עדיין יהיר ומלא זעם. הוא היה מלא ברגשות זעם ותסכול על גורלו המר ובעיקר על מותה של אשתו, וניסה ללא הרף להתחזק בצד האפל על מנת שיוכל להשיבה לחיים. רגשות האשם, חוסר הצלחתו בהחזרת פאדמה לחיים, העינוי הפיזי המתמשך שבקיומו (פציעתו האנושה במוסטאפר והתותבים הביוניים מסבים לו כאב פיזי רב) והתסכול המתמשך שלו גורמים לו להיות אכזר ביותר ולפרוק את כאבו באמצעות גרימת סבל ומוות לכל מי שמסביבו, כולל קצינים בכירים בצבא האימפריה הגלקטית.
דארת' ויידר הוא אכזרי וחסר רחמים, ושולט באמצעות הטלת פחד וטרור על פקודיו, כולל הוצאות להורג (לרוב באמצעות חניקת ה"כוח") של מי שנכשל במילוי פקודותיו וביצוע המשימות שוויידר הטיל עליו. הוא בעל אופי ציני ונוהג לתבל את הריגותיו באמרות סרקסטיות. ויידר גאה ובטוח בעצמו, ונוהג להביע זאת בקול רם וברור כדי להרתיע את אויביו.


== כישרונות ומיומנויות ==

דארת' ויידר הוא איש מלחמה מצטיין, כמעט בכל היבט אפשרי:

הוא מצביא מבריק ומומחה באסטרטגיה וטקטיקה.
הוא לוחם חזק ומטיל מורא.
הוא סייף חרב אור קטלני, אחד מהטובים ביותר בגלקסיה (ראו בהמשך).
הוא אחד מטייסי הקרב הטובים ביותר בגלקסיה (ראו בהמשך).ויידר הוא גם מהנדס וממציא מחונן. בין השאר הוא תכנן את משחתת הכוכבים הראשית Executor וכן חללית קרב TIE מתקדמת, שאותה הוא מטיס באופן אישי. עוד כילד הוא בנה את דרואיד הטקס C3PO.
לצד כישרונות "אנושיים" אלה, לוויידר יש יכולת גדולה הן ב"כוח" והן ב"צד האפל" שלו. כבר מצעירותו הכוח היה חזק עמו בצורה שבלתי-תאמן והוא נחשב ל"נבחר" שיממש את הנבואה העתיקה של הג'דיי.


=== סיף ===
ויידר נחשב גם לסייף מומחה וכישוריו בחרב-האור הם אגדיים. הטכניקה שלו מבוססת על הגנה יציבה והתקפה חזקה ואגרסיבית. אובי ואן קנובי אימן אותו בשיטה מספר 5 של סיוף, Form V - Shien, שמאמצת עקרונות הגנתיים של שיטה 3 ומפתחת אותם למהלכים התקפיים. אנאקין למד את השיטה מהר יותר מכל פדוואן בתולדות המסדר. אחרי הפסדו הראשון לדוקו, אנאקין עבד קשות לשפר את כישוריו בסיוף, כולל התמחות בשיטת Djem So המהווה תוספת לשיטה 5. השימוש בשיטות אלה, ששמות דגש על אגרסיביות ושליטה, חיזק את נטייתו של אנאקין לצד האפל והוא ניצל את הזעם שבו מספר פעמים כדי להביס אויבים במהלך מלחמת המשובטים. כעבור 3 שנים מאז איבד את ידו, הוא הצליח להביס בקרב חרבות את הרוזן דוקו, שהיה בזמנו אחד הסייפים הטובים ביותר בגלקסיה ושיכל אפילו ליודה. למרות זאת, מאוחר יותר הפסיד אנאקין בדו-קרב לאובי ואן קנובי בגלל תמרון כושל, שנבע מזעם וחוסר ריכוז. אנאקין נהיה מתוסכל מחוסר הצלחתו לחדור את סגנונו ההגנתי של קנובי, ומרוב זעם והצפת רגשות שיפוטו נהיה לקוי. השיפוט הלקוי מנע ממנו להתרכז בכוח וגרם לו לבצע טעות קריטית, אותה אובי ואן ניצל כדי לכרות את גפיו.
אחרי שנהפך לדארת' ויידר בשריון השחור, הוא שינה את סגנונו ונטש את הביצועים האקרובטיים המסוגננים ותחת זאת העדיף לשלב את שיטה 5 עם שיטה מספר 2, Makashi, אותה אימץ כנראה בהשראת הרוזן דוקו. הוא התבגר ולמד לשלוט ברגשותיו בעת הקרב, וכן לזמן את הכוח האפל לצידו מבלי להיכנס לאיבוד עשתונות זועם שמערפל את שיפוטו. השריון והתוספים הקיברנטיים פגעו בניידות ובזריזות שלו, אך ויידר פיצה עליהן בהגנה וכוח עדיף, גם ביד אחת הוא שיגר אבחות חזקות למדי. הניסיון והריכוז הוכיחו את עצמם, ולמרות אובדן היכולות האקרובטיות, ויידר נהפך ללוחם מאיים עוד יותר - שמנצל פחד ולוחמה פסיכולוגית כנגד יריביו, ונלחם באופן מחושב על מנת להרוג. הוא הביס יריבים רבים וחזקים בדו-קרב (בהם לא מעט אבירי ג'דיי) וסייע לביסוס שלטון האימפריה ברחבי הגלקסיה. כדארת' ויידר הוא חמוש בחרב אור בעלת להב אדום האופייני לסית'.
בסוף הסרט "רוג אחת: סיפור מלחמת הכוכבים" מופיעה סצנה ובה נראה ויידר מביס בקלות פלוגה של מורדים באמצעות חרב האור שלו, בה הוא משתמש הן להדוף את מטחי הלייזר שהם יורים עליו, והן לחתוך למוות את המורדים מטווח קרוב.


=== שליטה ב"כוח" ===
ויידר חזק מאוד ב"כוח" ובעיקר בצד האפל שלו.
בפרק 1: אימת הפנטום נאמר שאצל אנאקין נמדדה הכמות הגדולה ביותר שנראתה אי פעם של מידי-כלוריאנים, שעלתה אפילו על זאת של יודה ודארת' סידיוס. ג'ורג' לוקאס אמר שבגלל פציעותיו הקשות על כוכב הלבה מוסטאפר, בהן איבד את רוב גפיו וכמעט הרס לגמרי את מערכת הנשימה שלו, כמות המידי-כלוריאנים בגופו של אנאקין ירדה והוא בעל עוצמה של רק כ-80% מעוצמתו של הקיסר, ואם הוא לא היה נפצע קשה באותו קרב, הוא היה חזק כפליים ממנו.
אחרי פציעתו האנושה ויידר מנצל את הכאב הפיזי הרב שהוא חווה כדי להתחזק בצד האפל של ה"כוח" ולצבור עוצמה. השריון הקיברנטי שלו מסב לו כאב גופני שמחזק את הסבל והכעס שלו, וכתוצאה מכך את עוצמתו בצד האפל. ויידר מודע לכך ולכן נמנע מלשדרג את השריון שלו ולשפר את הנוחות שלו.
עם זאת, באגדות דארת' סידיוס ציין פעם שמגבלותיו בכוח של ויידר לא נובעים מפציעותיו אלא מן הבעיות הפסיכולוגיות שלו, והאמין לחלוטין שאם ויידר יתמודד עם בחירותיו וינער את עצמו מיאושו הפנימי שנמצא בו מאז שעבר לצד האפל, הוא יוכל להחזיר את כוחותיו העוצמתיים שקדמו לפציעותיו, זה נראה נכון חלקית משום שכאשר ויידר החזיר לעצמו את מרבית הביטחון העצמי שאבד לו הוא הפך לאחד אדוני הסית' החזקים ביותר אי פעם. עם זאת, הוא מעולם לא קיבל את עצמו לחלוטין ולכן כוחו נשאר מדולל חלקית.
לפי רוב הגרסאות, ויידר איננו יכול לירות ברקי כוח, ככל הנראה הוא היה יכול לעשות זאת, אך מעשה זה היה גורם לקצר חשמלי בחליפתו ומעמיד את חייו בסכנה. המהלך המזוהה ביותר עם דארת' ויידר היא "חניקת הכוח" בו הוא משתמש ב"כוח" כדי לחנוק את אויביו ואת מי שמעז לחלוק על דעתו או מאכזב אותו. יש הרואים בשימוש הרב של ויידר ב"חניקת הכוח" ביטוי לתסכול שלו הנובע מקשיי הנשימה שלו המאלצים אותו לעטות כל הזמן את קסדתו המלאה שבה נמצא מכשיר הנשמה שמאפשר לו לשרוד.
בקומיקס הקנוני Darth Vader של מארוול קומיקס בשיתוף לוקאס פילם וחברת וולט דיסני מוצגת יכולתו הגדולה של ויידר ב"כוח". הוא מצליח להרים סלעים גדולים ושברי חלליות כדי לרסק בעזרתם חלליות קרב של האויב, הוא משתמש ב"כוח" כדי לשחרר את נצרות רימוני היד של חיילי המורדים ובכך להשמיד גדוד שלם. בנוסף הוא משתמש ב"כוח" כדי ליידות את חרב האור שלו על מטרות ולהשתמש בה כקליע הגורם נזק רב ולאחר מכן הוא מושך אותה בחזרה אל ידו לשימוש נוסף. בחוברת האחרונה ויידר משתמש ב"כוח" כדי להחזיק את גופו בחיים ולהניע את עצמו אחרי שהשריון הקיברנטי שלו וכל אמצעי ההחייאה וההנשמה שלו הושבתו מכנית. בסדרת הקומיקס החדשה ויידר משתמש ב"כוח" כדי לתקן את השריון והגפיים המכניות שלו אחרי שנשברו, הוא עושה זאת פעם אחת בתנאי שדה באמצעות חלקי חילוף שהוא תולש מדרואיד, ובפעם השנייה במבצר שלו בשעה שהוא טובל במיכל בקטה.


=== טייס קרב ===

אנאקין סקייווקר הוא טייס מצטיין מלידה, ומשתמש ב"כוח" כדי לשפר את ביצועיו כטייס וטייס קרב. את כישרונו הוא הראה עוד בגיל 10 כאשר ניצח בתחרות פודים בכוכב הבית שלו, טטואין, ובהמשך הוא הוכיח את עצמו במלחמת המשובטים. גם אחרי שנפצע ונהפך לאביר סית' הוא שמר על כושר טיסה גבוה - בסרט מלחמת הכוכבים - פרק 4: תקווה חדשה הוא הצליח כמעט לבדו להפיל את רוב חלליות הקרב של המורדים שניסו להשמיד את כוכב המוות והיה מצליח אף להפיל את לוק לולא ההתערבות של האן סולו. בסדרה "מלחמת הכוכבים: המורדים" ויידר מטיס קרבית TIE ניסיונית מתקדמת X1 ומצליח לבדו להפיל טייסת שלמה של המורדים ואף להשמיד את ספינת הפיקוד הגדולה שלהם. בקומיקס Star Wars: Vader Down מתואר כיצד דארת' ויידר נקלע למארב של שלוש טייסות X-Wing של המורדים ומצליח להשמיד את רובן עד שהוא מתנגש חזיתית בחללית של לוק סקייווקר.


=== כישורים נוספים ===
במלחמת הכוכבים - פרק 5: האימפריה מכה שנית דארת' ויידר חסם בידו הימנית את יריות הלייזר מאקדחו של האן סולו. הסבר אחד מציע שדארת' ויידר השתמש ב"כוח" אך ספר בסדרת "היקום המורחב של מלחמת הכוכבים" (Expanded Universe) טוען שכפפתו הימנית של דארת' ויידר הייתה בלתי ניתנת להשמדה. ההסבר המקובל הוא שהחליפה שוויידר לובש היא גם שריון גוף המקנה לו הגנה מפני מטחי לייזר של בלאסטרים, אקדחים ורובים קטנים, ואף מפני מכות שטחיות של חרבות אור, עם זאת, לוק סקייווקר הצליח לכרות את ידו הימנית של ויידר לאחר מכות מרובות בחרב האור שלו, למעשה, מרבית החליפה נעשתה מחומר שאיננו מקנה הגנה מרובה משום שוויידר חושש שיעשה מרושל אם השריון יספק לו את כל ההגנה הנדרשת בקרב.
ויידר הוא בעל כוח פיזי רב, אותו הוא הדגים בפתיחתה וחתימתה של הטרילוגיה המקורית:

הוא הרים את קפטן ספינת המורדים ביד אחד, כשהוא אוחז אותו בגרונו (מלחמת הכוכבים - פרק 4: תקווה חדשה).
הוא הרים את הקיסר פלפטין מעל ראשו, אף על פי שידו הימנית נכרתה, וזרק אותו אל תוך התהום. (מלחמת הכוכבים - פרק 6: שובו של הג'דיי)


== משפחת סקייווקר ==
אנאקין סקייווקר נולד לשמי סקייווקר, לדברי אימו, ללא אב. הוא אומץ על ידי אובי ואן קנובי שנהפך למורו והכשיר אותו להיות אביר ג'דיי. כשהתבגר התחתן אנאקין עם פאדמה אמידאלה וקצת אחרי שהרתה עבר לצד האפל בניסיון להצילה ממוות. פאדמה ילדה זוג תאומים לפני שמתה: לוק וליאה. לוק וליאה הופרדו קצת אחרי לידתם והוסתרו מאביהם, שהפך בינתיים ללורד הסית' דארת' ויידר.


== במדיות אחרות ==


=== סדרות טלוויזיה ===
דארת' ויידר הופיע כאנאקין סקייווקר בסדרת סרטוני האנימציה "מלחמת הכוכבים: מלחמת המשובטים".
דארת' ויידר מופיע בסדרת ההנפשה הממוחשבת "מלחמת הכוכבים: המורדים".
דמותו של דארת' ויידר מופיעה בסדרת הלייב-אקשן "אובי ואן קנובי (2022)". לצילומי סדרה זאת חזר היידן כריסטנסן לגלם את הדמות לאחר למעלה מ-15 שנים.


=== קומיקס הקאנון ===
בעקבות רכישת מארוול קומיקס, זיכיון מלחמת הכוכבים ולוקאס פילם על ידי חברת וולט דיסני, החלה החברה לתכנן הוצאת קומיקסים חדשים על מלחמת הכוכבים. ראשית הוחלט למחוק את כל עלילות היקום המורחב של מלחמת הכוכבים ולשכתב מחדש את העלילה אחרי סוף הסרט "מלחמת הכוכבים - פרק 6: שובו של הג'דיי". היקום המורחב הפך ל"אגדות מלחמת הכוכבים" ומעמדו הקנוני בוטל, כלומר: לכל המתואר בו אין השפעה על יקום מלחמת הכוכבים והעלילה. הקאנון החדש מורכב מהסרטים המקוריים (פרקים 1–6), מהטרילוגיה החדשה (פרקים 7–9) ומסדרת מלחמת הכוכבים: המורדים. כמו כן הוחלט שמארוול קומיקס תוציא קומיקסים חדשים של מלחמת הכוכבים והם יהוו חלק מהקאנון. במקביל לפרסום הכותר הראשי Star Wars הוחלטו לפרסם גם כותרים לחלק מהדמויות הראשיות. דארת' ויידר זכה אף הוא לכותר משלו. במסגרת הכותר יצאו שתי קשתות סיפור:

דארת' ויידר (קומיקס, 2015) – סדרת ספרי קומיקס בהוצאת מארוול קומיקס המתארת את עלילותיו של דארת' ויידר אחרי השמדת כוכב המוות הראשון וכיצד כיפר על כישלון זה והפך למפקד העליון של הצי הקיסרי. את הספרים כתב קירון גילן ואייר סלבדור לארוקה.
דארת' ויידר (קומיקס, 2017) – סדרת ספרי קומיקס בהוצאת מארוול קומיקס שמתארת את עלילותיו של ויידר מעט אחרי הניתוח שהפך אותו מנכה קטוע-גפיים לסייבורג מאיים בשריונו השחור והמפורסם. בסדרה מתוארים התמודדותו עם מותה של פאדמה אמידאלה, הסתגלותו לשריון הקיברנטי שלו, יצירת חרב האור האדומה שלו, כיצד צד אבירי ג'דיי רבים בשירות דארת' סידיוס וכיצד ולמה הקים את הטירה שלו בכוכב הלכת הגעשי מוסטאפר. את הקומיקס כותב צ'ארלס סול.


=== ספרים ===
לסרטי הקולנוע יצאו עיבודים כספרי קריאה שמכונים באנגלית Novelizations ("עיבודים לנובלה"). כמו כן יצא רומאן על דארת' ויידר המבוסס על כל הסרטים ומתאר את מחשבותיו והרגשותיו לאורך קורות חייו.


== על הדמות ויצירתה ==


=== עיצוב החליפה ===
במקור, דארת' ויידר לא היה אמור להיות סייבורג בחליפה. בתסריט המקורי תכנן אמן הקונספט רלף מק'קארי (Ralph McQuarrie) שבסצנת הפתיחה, ויידר יעוף מהחלל וינחת על ספינת המורדים Tantive IV שהאימפריה לכדה. החליפה השחורה עם קסדת הנשימה הייתה אמורה להיות חליפת החלל שלו, שבאמצעותה ינשום בחלל החיצון. המראה שצייר היה כה מוצלח עד שהוחלט להפוך את החליפה לחלק מהותי מהדמות.את החליפה והשריון יצר הפסל בריאן מויר. הקסדה של ויידר מזכירה קסדת קאבוטו יפנית, שתואמת את האווירה הכמו-סמוראית של הסרטים עם זוג מסדרי "סמוראים" בעלי פילוסופיות חיים מנוגדות ודו-קרב חרבות אור המזכיר את הקנדו. על שריונו נכתב באותיות עבריות, אך חלקן הפוכות וחלקן מסובבות ולא ניתן להרכיב מהן מילים או משפט קוהרנטי.


=== מקור השם ===
בחזותו האפלה, דארת' ויידר הוא יד ימינו של הקיסר פלפטין ונושא את תואר "Dark Lord Of The Sith", וכמו לורדים אחרים של הסית', השם Darth הוא מעין תואר אצולה. יש הסוברים שמקור השם הוא תואר אצולה גרמני, או שהוא ראשי התיבות של התואר הרשמי Dark Lord of the Sith, אך לסברות אלה אין הוכחה. המילה Darth מזכירה את Death ו-Dread (מוות ורעדה), מילים המבטאות היטב את התחושה שדארת' ויידר משרה.[דרוש מקור]יש הסבורים ש-Vader נגזר מקיצור של invader (פולש), כשם ש-Darth Sidious, שם הסית' של הקיסר, נגזר מהמילה insidious (חתרני). תאוריה זו אינה מסתדרת עם שאר השמות של אבירי סית' כגון: דארת' פלייג'וס, דארת' טיראנוס, שכביכול נגזרים מלטינית.[דרוש מקור]יש המוצאים בשם Darth Vader סמליות רבה ואלגוריה, והם סבורים שמשמעות זו היא שהביאה לבחירת השם. לטענתם, השם Darth Vader משמעותו היא בעצם Dark Father (שכן Vader היא המילה ל"אב" בהולנדית), דבר המתאים למצב השורר בין אביר הג'דיי לוק סקייווקר לדארת' ויידר, אביו.מקור שמו הפרטי, אנאקין, הוא הבמאי קן אנאקין, חברו הטוב של ג'ורג' לוקאס.


=== שחקנים ===

בסרטים המקוריים שיחקו את דארת' ויידר שני שחקנים: דייוויד פראוז (Prowse) התמיר הניע את החליפה (בגובה 2.02 מטר) ואילו ג'יימס ארל ג'ונס סיפק את הקול הנמוך והמאיים המזוהה עם הדמות. בחלקים מסוימים ב"שובו של הג'דיי", מי שגילם את דארת' ויידר היה הפעלולן בוב אנדרסון, שהחליף את פראוז. בסוף הסרט "שובו של הג'דיי" גילם סבסטיאן שוֹ את אנאקין סקייווקר הזקן כשהסיר את המסיכה לאחר שנגאל מהצד האפל. שו גילם גם את הרוח של אנאקין המתבוננת בלוק יחד עם יודה ואובי ואן בסוף הסרט, אבל בגרסה הדיגיטלית של פרק 6 החליף את שו בתפקיד זה היידן כריסטנסן, בנימוק שעם חזרתו לצד הבהיר של הכוח חזרה רוחו של אנאקין להיות כפי שהוא נראה בחייו לפני פנייתו לצד האפל.
בסרט הראשון, "אימת הפנטום", בהיות אנאקין ילד קטן, מגלם אותו ג'ייק לויד. בסרט השני, "מלחמת המשובטים", ובשלישי, "נקמת הסית'", השחקן היידן כריסטנסן מגלם את אנאקין בתור איש צעיר. בסוף הפרק, כשהקיסר מלביש את ויידר בבגדיו הביוניים, מספק שוב ג'יימס ארל ג'ונס את קולו של ויידר.
בסרט רוג אחת: סיפור מלחמת הכוכבים, בו ויידר מופיע בהופעת קמע, מגלמים את ויידר השחקנים ספנסר וילדינג ודניאל נפרוס, כאשר את הקול שלו שוב מספק ג'יימס ארל ג'ונס.
את ויידר גילמו גם מספר פעלולנים, שבעיקר התמקדו בלהניע את החליפה. הבולט שבהם הוא מדריך הסיף בוב אנדרסון, שגילם את ויידר בקטעי הדו-קרב בסרטים מלחמת הכוכבים - פרק 5: האימפריה מכה שנית ומלחמת הכוכבים - פרק 6: שובו של הג'דיי.
בנוסף, אנשים שונים הניעו את החליפה באירועי קידום מכירות שונים בהם הופיעו דמויות "מלחמת הכוכבים".
בגרסה היפנית דיבב אותו הקריין טורו אוהירה.


=== מחוות, אנקדוטות וטריוויה ===
דארת' ויידר הוא אחת מדמויות הקולנוע והתרבות הפופולרית המזוהות והמפורסמות ביותר. בשל מעמד זה הוא זכה לאזכורים תרבותיים רבים, מחוות ופרודיות. להלן מספר דוגמאות לכך:

ישנו גרוטסק בצורת ראשו של דארת' ויידר על הקתדרלה הלאומית של וושינגטון.
בסוף 2018 הפיק היוטיובר Star Wars Theory סרט מעריצים קצר (באישור לוקאס פילם, בעלי הזיכיון של "מלחמת הכוכבים") המתמקד בדמותו של דארת' ויידר: VADER Episode 1: Shards Of The Past - a STAR WARS THEORY Fan-Film. הסרט זכה למיליוני צפיות והתקבל בצורה חיובית על ידי המעריצים ומתוכנן לו סרט המשך.
ב-2016 נתגלה מין של כינה לועסת שנקראה Ricinus vaderi על שם דארת' ויידר, שכן הראש שלה הזכיר את מראה הקסדה שלו.
בפרודיה "שגעון בחלל" של מל ברוקס מגלם ריק מוראניס את דמותו המקבילה של ויידר המכונה "לורד הלמט" (אדון הקסדה). הסרט הציג את דארת' ויידר כחנון מגושם הזקוק לקסדתו השחורה כדי לכפר על חוסר ביטחון עצמי.
דמותו של דארת' ויידר הופיעה בסרט "לילה מוטרף במוזיאון 2" לסצנה אחת קצרה.
בערוץ היוטיוב של Blame Society Films מופיעה סדרת סרטונים קומיים בהם מככבת דמותו של צ'אד ויידר, אחיו כביכול של דארת' ויידר, המתארת את חייו כמנהל משמרת יום במרכול.
דמותו של דארק לייזר בתוכנית הטלוויזיה קסם של הורים מבוססת עליו.
בסרט בחזרה לעתיד מתחזה מרטי לחייזר בשם "דארת' ויידר מכוכב הלכת וולקן" כדי לשכנע את אביו להזמין את אמו לנשף.
		


== קישורים חיצוניים ==

 אתר האינטרנט הרשמי של דארת' ויידר (באנגלית)
אנאקין סקייווקר
כלי הנשק של דארת' ויידר:
חרב האור של דארת' ויידר
חניקת הכוח
קרבית ה-TIE המשופרת של דארת' ויידר
חרב האור של אנקין סקייווקר
סרטוני וידאו בערוצים הרשמיים של מלחמת הכוכבים, לוקאס פילם ודיסני:
 המורדים - סודי ביותר: דארת' ויידר - מלחמת הכוכבים המורדים, בערוץ היוטיוב הרשמי של ערוץ דיסני ישראל
 Darth Vader - Path of the Dark Side | Star Wars Galaxy of Adventures, בערוץ היוטיוב Star Wars Kids
 Darth Vader vs. the Rebel Fleet - Fearsome Fighter Pilot | Star Wars Galaxy of Adventures, בערוץ היוטיוב Star Wars Kids
אתרי מעריצים:
דארת' ויידר, מאמר ב"ווקיפדיה" (Wookipedia)
הפציעות של דארת' ויידר, מאמר בליווי תמונות
ציטוטים של דארת' ויידר, בויקיציטוט באנגלית
אתר המוקדש לדארת' ויידר, באתר ה-Sith
הצד האפל - זכרונות של מפלצת, יומן דמיוני מנקודת מבטו של דארת' ויידר (לא רשמי)
ציטוטים של דארת' ויידר, בקובצי קול WAV
אתר ב GeoCities
מאתר "הכוח"
 תמונות של דארת' ויידר - באתר TheForce.Net
 תמונות של דארת' ויידר מ"תקווה חדשה" (פרק 4)
 תמונות של דארת' ויידר מ"האימפריה מכה שנית" (פרק 5)
 תמונות של דארת' ויידר מ"שובו של הג'דיי" (פרק 6)
 פרטים בחליפה של דארת' ויידר
 תמונות שונות של דארת' ויידר
סרטי מעריצים (פאנדום):
 VADER Episode 1: Shards Of The Past - A STAR WARS THEORY FAN-FILM בערוץ היוטיוב של Star Wars Theory
 דארת' ויידר מבקר בתל אביב בסרט הקצר "לילה בשנקין"
דארת' ויידר, באתר אנציקלופדיה בריטניקה (באנגלית)


== הערות שוליים ==