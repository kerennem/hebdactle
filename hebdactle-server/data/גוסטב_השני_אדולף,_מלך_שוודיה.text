גוסטב השני אדולף (בשוודית: Gustav II Adolf;‏ 9 בדצמבר 1594 – 6 בנובמבר 1632), הידוע גם בתור גוסטב אדולף הגדול או בשמו הלטיני, גוסטבוס אדולפוס, היה מלך שוודיה החל מ-30 באוקטובר 1611, ועד מותו בקרב ליצן כעבור 21 שנים. הוא נולד בטירת שלושת הכתרים שבסטוקהולם כבנו בכורו של המלך קרל התשיעי לבית ואסה (Vasa).
כמלך שוודיה, שיחק גוסטב אדולף תפקיד מהותי במלחמת שלושים השנים, ואף זכה לכינוי "ארי הצפון, מושיע הפרוטסטנטים". הוא נישא למאריה אלונורה, בתו של שליט הנסיכות הגרמנית החשובה ברנדנבורג-פרוסיה, ובחר בעיר הפרוסית אלבינג כבסיס המבצעים שתכנן נגד אויביו הקתוליים (קיסר האימפריה הרומית הקדושה ויתר השליטים האירופים לבית הבסבורג).
במהלך תקופת שלטונו יסד גוסטב אדולף את העיר השוודית גטבורג, לצד ערים נוספות, קטנות יותר. בנוסף, כונן את אוניברסיטת טרטו הממוקמת בעיר טרטו, אסטוניה, שהייתה אז בשליטת הכתר השוודי. בתקופתו, שלוש הערים הגדולות בממלכה היו ריגה (כיום בירת לטביה), סטוקהולם וטאלין (בירתה הנוכחית של אסטוניה).

כמצביא, התפרסם המלך לנוכח נטייתו להשתמש בארטילריה מתנייעת בשדה הקרב, כמו גם בטקטיקה הדינמית וההתקפית שנקט, בה ניתן דגש מיוחד על ניעות הכוח התוקף, בשונה מהמקובל בטקטיקה הקווית הנפוצה באותן שנים. עובדות אלה היו ביסוד ההערצה שרחשו לו הוגים צבאיים וגנרלים מאוחרים יותר, כדוגמת קרל פון קלאוזביץ ונפוליאון בונפרטה. זאת ועוד, גוסטב אדולף מתואר כמצביא אהוד מאוד על פקודיו, החל מהקצינים הבכירים וכלה בחיילים הפשוטים, וזאת על שום קשרי החברות שיצר עם רבים מאנשי צבאו. המלך השתתף באופן פעיל בקרבות, ונפצע מספר פעמים, לרבות פצעי ירי בגרונו ובבטנו. פצעי המלחמה הביאוהו לעטות שריון גמיש עשוי עור גס, להבדיל משריון המתכת המקובל, וזה השריון שעטה בקרב לוצן.
גוסטב אדולף נהרג בקרב המפורסם שנערך בליצן (ליד לייפציג) ב-6 בנובמבר 1632 מול כוחותיו של הגנרל הקתולי אלברכט פון ולנשטיין. הוא הוטעה על ידי ערפל כבד וראות גרועה, והסתער על האויב הערוך במבנה מסודר. לאחר מותו, אשתו שמרה את גופתו, ולאחר מכן את לבו, בטירתה למשך יותר משנה. הוא הובא לקבורה בסטוקהולם ב-22 ביוני 1634. בפברואר 1633, העניקה לו אספת המעמדות השוודית (Ståndsriksdagen) את התואר "גוסטב אדולף הגדול" (או Gustav Adolf den store בשוודית), כבוד שלא ניתן מאז לאף אדם אחר.
בתם של גוסטב אדולף ומאריה אלונורה, כריסטינה, הוכתרה למלכת שוודיה עם מות אביה.


== נקודות ציון: גוסטב אדולף במלחמת שלושים השנים ==
מאי 1630. צבאו של גוסטב אדולף נחת בפומרניה. ב-6 ביולי התחיל להתקדם מערבה, לעבר שטח גרמניה של היום.
ספטמבר 1631. בקרב ברייטנפלד, גוסטב אדולף הביס את הכוחות הקתוליים בפיקודו של גנרל טילי, אף שבני בריתו, הסקסונים הפרוטסטנטים, נמלטו.
מרץ 1632. גוסטב אדולף וגנרל טילי נפגשו בשנית. במהלך הקרב נהרג גנרל טילי.
אפריל 1632. קרב ריין.
מאי 1632. הצבא השוודי כבש את מינכן.
ספטמבר 1632. גוסטב אדולף תקף את המצודה הקתולית אלטה פסט הנמצאת בפיקודו של שכיר החרב הקתולי אלברכט פון ולנשטיין, אולם המתקפה נכשלה. בעקבות זאת, שכירי חרב אחדים ערקו מהצבא הפרוטסטנטי.
נובמבר 1632. קרב ליצן - גוסטב אדולף נהרג, אולם השוודים ניצחו בקרב והביסו את צבאו של ולנשטיין. השוודים הוסיפו להילחם תחת פיקודם של הגנרלים הורן, באנר, תורסטנסון והקנצלר אוקנסטירנה עד כינון שלום וסטפליה בשנת 1648.


== ראו גם ==
ואסה


== קישורים חיצוניים ==
גוסטב השני אדולף באנציקלופדיה בריטניקה
גוסטב השני אדולף באנציקלופדיה הבינלאומית
גוסטב השני אדולף, מלך שוודיה, באתר "Find a Grave" (באנגלית)
גוסטב השני אדולף, מלך שוודיה, באתר אנציקלופדיה בריטניקה (באנגלית)