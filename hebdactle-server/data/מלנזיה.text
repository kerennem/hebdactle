מֶלַנֶזיה (מיוונית: אי שחור) היא קבוצת איים באוקיינוס השקט מצפון-מזרח ליבשת אוסטרליה. משמעות השם ביוונית "האיים השחורים", והם נקראים כך בגלל צבע העור הכהה של תושבי המקום.
רוב האיים הם איי אלמוגים טרופיים שעליהם צומחים בעיקר צמחי קוקוס. האיים חמים ולחים יותר מהאיים שממזרח להם.
האיים פזורים על פני שטח של כ-940,000 קמ"ר, ונחלקים בין ארבע מדינות עצמאיות: פיג'י, איי שלמה, פפואה גינאה החדשה, וונואטו. כן נמצאות בהם קלדוניה החדשה השייכת לצרפת ואיריאן המערבית (איריאן ג'יה) השייכת לאינדונזיה ונמצאת על אותו אי עם פפואה גינאה החדשה, האי גינאה החדשה.
תושבי המקום, המלנזים, הגיעו לאזור לפני 20,000 שנים בערך מדרום מזרח אסיה, אך המשיכו להגיע וליישב את האיים עוד שנים רבות לאחר מכן.
המלנזים, בדומה לתושבי פפואה ולאבוריג'ינים באוסטרליה, חולקים בין 4 ל-6 אחוזים מהגנום שלהם עם האדם הדניסובי, כתוצאה מכך שאבותיהם הפרה-היסטוריים התרבו עם מין האדם הקדום.


== קישורים חיצוניים ==

סיגלית בר, ‏פיג'י - איים אקזוטיים בקצה העולם, באתר GoTravel
יפעת סלע, ‏ונואטו – האיים שנפלו מגן העדן והתפזרו במים, באתר GoTravel


== הערות שוליים ==