לָהָטַ"בּ – ראשי התיבות של לסביות, הומואים, טרנסג'נדרים וביסקסואלים – הוא מונח מטרייה המאגד נטיות מיניות, זהויות מיניות ומגדריות.
בשנים האחרונות מקובלים גם הצירופים: להטב"ק (ק' מציינת קוויר/questioning), או להטב"א (א' מציינת אינטרסקס, אומניסקסואליות, א-בינארי או א-מיניות), או השילוב להטבא"ק. ונוסף לכך, קיים גם השימוש בראשי התיבות להטבפא"ק (פ' מציינת פאנסקסואליות או פוליסקסואליות). לעיתים מקובל להשתמש בביטוים כמו "הקהילה הגאה", מכיוון שאין בהם ראשי תיבות ולכן הם אינם מהווים הגדרה מדויקת באשר לזהויות המשתייכות לקהילה.
לסביות, הומוסקסואלים, ביסקסואלים וטרנסג'נדרים רבים רואים עצמם חלק מציבור אחד מסיבות של אחדות גורל ושותפות במאבק נגד כפיית תפקידי מגדר, ורואים במאבקם מאבק שאינו בלעדי לקהילת הלהט"ב, אלא מיטיב עם החברה כולה. האפליה כנגד קבוצות אלו, נתפסת כנובעת מגורם משותף, והוא כפייה של התפקידים המגדריים והמיניים הנפוצים על ידי כלל האוכלוסייה תוך דיכוי הגיוון והשונות האנושית. עוד בראשית המאבק במהומות סטונוול (1969) כלל המאבק לשוויון זכויות לסביות, הומואים, ביסקסואלים וטרנסג'נדרים שהתאחדו תחת התעמרות המשטר והחברה כלפיהם.


== רקע היסטורי ==


=== טרם השימוש במונח ===
בטרם המהפכה המינית של שנות ה-60 לא היה קיים מונח רוֹוח תקין פוליטית ולא-מזלזל שאיחד תחתיו זהויות לא-הטרוסקסואליות. המונח היחיד הקרוב לכך היה "מין שלישי", שמקורו בשנות ה-60 של המאה ה-19, אך מעולם לא זכה להכרה נרחבת. המונח "הומוסקסואליות" נתפס עד לאותה העת כבעל קונוטציה שלילית, והיו ניסיונות לשנות אותו ל"הומופיל" בשנות ה-50 וה-60, ובהמשך לגיי בשנות ה-70. כאשר עיצבו הלסביות זהויות צבוריות רבות יותר וגבר השיח סביבן, הפך לרווח השימוש בביטוי "הומואים ולסביות".בנותיה של ביליטיס, הארגון לקידום זכויות הלסביות בארצות הברית, בחן בשנת 1970 את הנושא, והפעילוֹת בו התחבטו באשר לסוגיה המרכזית שבה צריך להתמקד המאבק החברתי: פמיניזם או זכויות להט"ב. נושא השוויון היה מרכזי בפמיניזם הלסבי, ופער בתפקידים בין נשים וגברים או תרבות הבּוצ'ות והפמיות נתפסו כהתנהגות פטריאכלית. לסביות פמיניסטיות נמנעו מתפקידי מגדר שהונהגו בברים וראו בהומואים שוביניסטים, ועל כן הן נמנעו מפעילות חברתית הכוללת גם את מטרותיהן. תנועה מהותנית הולכת וגוברת של לסביות פמיניסטיות קראה ליצור בדלנות מוחלטת של נשים לסביות בנושא זה. ככל שגדלה קהילת הלהט"ב, ביקשו גם ביסקסואלים וטרנסג'נדרים הכרה חברתית בקטגוריות הזהויות המיניות והמגדריות אליהן הם משתייכים.מהומות סטונוול היו הפעם הראשונה בה הומוסקסואלים, לסביות, ביסקסואלים וטרנסג'נדרים התקוממו יחד כקבוצה אחת כנגד התעמרות שלטונית על רקע נטייה מינית וזהות מגדרית. עם זאת, בסוף שנות ה-70 ותחילת שנות ה-80 החלו לעלות ספקות בנוגע לתפיסת כלל הזהויות כקבוצה אחת, והומואים ולסביות רבים החלו לקבל פחות את השתייכותם של ביסקסואלים וטרנסג'נדרים. התפיסה הייתה שטרנסג'נדרים מתנהגים באופן סטריאוטיפי שמזיק למאבק למען הזכויות, וכי ביסקסואלים הם למעשה הומואים ולסביות שמפחדים לצאת מהארון. כל קהילה המכונסת יחד עם קהילות אחרות נאבקת על זכות ההגדרה העצמית שלה. השאלה האם וכיצד לחבור לקבוצות אחרות או לתת-קבוצות, הולידה קונפליקטים הבאים לידי ביטוי עד היום.השחקנית הטרנסג'נדרית קנדיס קיין כינתה את קהילת הלהט"ב בשנת 2009 "המיעוט הגדול האחרון", ואמרה "אנחנו, כקבוצה, עדיין יכולים להיות מוטרדים באופן פומבי ולהיות מושג ללעג בטלוויזיה."


=== תחילת השימוש במונח ===


==== באנגלית ====
בראשי התיבות להט"ב (באנגלית: LGBT) נעשה שימוש בארצות הברית החל משנת 1988 לערך. שימוש במונח כפנייה שוויונית להומוסקסואלים, לסביות, ביסקסואלים וטרנסג'נדרים החל בשנות ה-90. על אף שהייתה וישנה מחלוקת בקרב קהילת הלהט"ב בדבר קבלת מונח הכולל בתוכו זהויות שנתפסות כשונות האחת מהשנייה (ולעיתים אף נדחקות לשולי הקהילה), הפך המונח להט"ב לסמל חיובי של הכללה. השימוש במונח הפך עם הזמן לכלי שסייע באופן ניכר להעברת אינדיבידואלים משולי החברה לעבר המרכז.


==== בעברית ====
את המקבילה העברית לראשי התיבות LGBTQ, הגה הפעיל החברתי ומנכ"ל המועצה לזכויות הגייז, שבי גטניו, בסוף שנת 2001. גטניו עסק בקידום מטרות הקהילה הגאה בכנסת ובממשלה. במסגרת תפקידו כתב דו"חות שונים ונאלץ לחזור שוב ושוב על המשפט 'לסביות, הומוסקסואלים, טרנסג'נדרים וביסקסואלים' - דבר שגרם לו לחוסר נוחות ולכן החליט להמציא ראשי תיבות. גטניו חשב על צירופי אותיות שונים, ולאחר שפסל אפשרויות כגון בלט"ה, הבל"ט ובטל"ה משום שלתפיסתו היו שליליים או סטיגמטיים, בחר בקיצור להט"ב שנתפס בעיניו כצירוף החיובי ביותר. גטניו ביטא את הקיצור באופן בו נשמע קרוב למילה 'להיטיב' (LEHETAV). חברי ועד המועצה לזכויות הגייז (יוקי לביא, עמית שאנן, מנחם שיזף, רותם דנון, נורה גרינברג, אלי שרון ואחרים) הסכימו לשנות את שם המועצה ל'המועצה לזכויות הלהט"ב'.
המושג תחילה נתקל בהתעלמות ובהתנגדות. כלי תקשורת וארגונים בקהילה הגאה, לרבות האגודה למען הלהט"ב בישראל והבית הפתוח סירבו לאמץ את ראשי התיבות הללו. המושג הופיע לראשונה בכלי התקשורת ב-11 בפברואר 2002 לאחר שגטניו שלח הודעה לעיתונות בנושא סיקור ישיבת כנסת בנושא להט"ב. לצד המושג 'להט"ב' נכתב בסוגריים 'לסביות, הומואים, טרנסקסואלים וביסקסואלים'.


== מונחים נוספים ==
ראשי התיבות הם תרגום של ראשי התיבות המקבילים באנגלית: GLBT (או LGBT).
וריאציות נפוצות פחות על ראשי התיבות:

GLBTQ, שבו ה-Q מציינת Queer קוויר או questioning, כלומר אלו אשר אינם בטוחים בנטייתם המינית
LGBTA, שבו ה-A מציינת Asexual, כלומר א-מיניים
LGBTI, שבו ה-I מציינת Intersexuals, כלומר אינטרסקסואלים
LGBTT, שבו ה-T השנייה מציינת Transsexuals, כלומר טרנסקסואלים, אנשים אשר זהותם המגדרית אינה תואמת למינם הפיזיולוגילעיתים יש מחלוקת בין קהילות ה-LGB המוגדרות על פי נטייה מינית וקהילות TTI המוגדרות על פי זהות מגדרית, ומרבית חבריהן מזדהים כהטרוסקסואלים, זאת על אף שהסביבה לעיתים קרובות אינה מזהה אותם ככאלו.
גם בישראל מתנהל ויכוח בשאלה האם ראוי להשתמש בראשי התיבות להטב"ק (ה-ק' מציינת קוויר), או אף להטבא"ק (שבה ה-א' מייצגת אינטרסקס וא-מיניות), וכן באשר לשימוש בראשי התיבות להטבפא"ק (שבה ה-פ' מייצגת פאנסקסואליות).


== ראו גם ==
סמלי להט"ב
דגל הגאווה
נושאים להט"בים באפוסים הינדים


== קישורים חיצוניים ==
עמית קמה, רשימת מקורות הכוללת את כל העבודות האקדמיות שנעשו בישראל או על ישראל בנושאים הקשורים להומואים, לסביות, ביסקסואלים וטרנסג'נדרים, יוני 2008
"קשה יותר לדבר על מיניות", באתר פסיכולוגיה עברית, 18 בנובמבר 2011
שירלי גל, מילון הגאווה השלם: כל הזהויות המיניות והמגדריות החדשות, באתר הארץ, 11 באוגוסט 2021
להט"ב, באתר כל זכות
ד"ר יצחק שנור וד"ר איילת ברג, צרכים של להט”בים מזדקנים, מכון מאיירס-ג'וינט-ברוקדייל, ‏2019 להט"ב, ברשת החברתית טוויטר
 להט"ב, ברשת החברתית אינסטגרם


== הערות שוליים ==