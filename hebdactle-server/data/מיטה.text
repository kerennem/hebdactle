מיטה היא רהיט שמיועד למנוחה ולשינה. מקורותיה של המיטה הם פרהיסטוריים והיא מופיעה כמרחבי רביצה רכים בתוך מבנים עגולים קטנים. ההתפתחויות הטכנולוגיות הביאו לשיפור איכות המיטה והתאמתה לאנטומיה האנושית. בדרך כלל המיטה נועדה לשמש אדם אחד בלבד אך משתמשים בה גם ללינה זוגית, ובחברות אינדיאניות משמשת המיטה ללינה משותפת של המשפחה כולה.
המיטה יכולה לשמש גם לקיום יחסי מין, ישיבה, קבלת טיפול רפואי ולשם נוחיות בעת בידור רגוע (דוגמת צפייה בטלוויזיה וקריאת ספר).
קיימות מיטות במגוון רחב של צורות וגדלים. המיטות הראשונות היו עשויות מערמות של קש או מחומרים טבעיים אחרים. שינוי משמעותי בצורת המיטה היה הגבהתה מעל לקרקע, בדרך כלל על גבי רגליים, כדי ליצור שכבת בידוד מהרצפה מכיוון שהאוויר ידוע כמבודד יעיל והגבהת המיטה מהרצפה גורמת להעלאת הטמפרטורה מטמפרטורת הרצפה, סיבה נוספת היא הרחקת הישן מלכלוך וממזיקים.
כדי להפוך את המיטה לנוחה יותר, מונח עליה לרוב מזרן. המזרנים הראשונים היו שקים עם קש, או נוצות אצל העשירים. מאוחר יותר, מילויים חדשים כמו כותנה וחומרים מלאכותיים הפכו נפוצים יותר. סוגי מזרנים הנפוצים כיום הם מזרן קפיצים, מזרן גומאוויר (קצף מוצק), מזרן מים או מזרן מלא באוויר דחוס, הנקרא מזרן מתנפח.
על מנת לספק תמיכה לראש, רוב האנשים משתמשים בכרית. מקובל גם לכסות את המיטה בסדין, ולהתכסות בשמיכה. לעומת זאת, בקבר של תות ענח' אמון נמצאה כרית בצורת שרפרף קטן מעץ. שלדת המיטה עשויה לרוב מעץ או ברזל.
מיטת האפריון בעלת הוילונות הכבדים שומרת על הישן מפני עיניים צופות ואור מבחוץ. הסיבה לכך נעוצה בכך שרק עם האדריכלות המודרנית בתחילת המאה ה-20 הומצא המסדרון ולכן עד אז ההולכים בבית היו עוברים מחדר לחדר גם דרך חדרו של המלך, לדוגמה, האפריון הכבד יצר בעצם מרחב אינטימי כאשר ההולכים בבית היו עוברים מחדר לחדר.


== היסטוריה ==


=== רומא העתיקה ===
לרומאים הקדומים היה מגוון של מיטות לשינה ולמנוחה. הם כללו את הסוגים הבאים:

לקטוס קוביקולאריס (Lectus Cubicularis) - תא מיטה, לשינה רגילה.
לקטוס דיסקוביטוריוס (Lectus Discubitorius) - מיטה-שולחן, שעליה הם אכלו – היא נקראת כך מפני שהם אכלו עליה בזמן שהם שכבו על צידם השמאלי. לרוב היו שלושה אנשים על מיטה אחת, כאשר במקום האמצעי שכב האדם בעל המעמד המכובד יותר.
לקטוס לוקובראטוריוס (Lectus Lucubratorius) - ללמידה.
לקטוס פונאבריס (Lectus Funebris) או אמורטואליס (Emortualis) - שעליה נשאו את המתים לקבורה.


=== מידות תקן ===
מוסכמות ייצור מודרניות הובילו למספר מוגבל של גדלים תקניים למזרנים ולמזרני קפיצים. הם שונים במידת מה בארצות שונות.

מיטת תינוק, 80*80 ס"מ
מיטת ילדים, רוחב 70–100 ס"מ, אורך כ-135 ס"מ
מיטת נוער, רוחב 60–90 ס"מ אורך 180–200 ס"מ
מיטת יחיד, נקראת גם מיטה וחצי, בבתי מלון נקראת twin size, היא מיטה שרוחבה כ-100 ס"מ ואורכה 190–220 ס"מ
מיטה זוגית, מיטה כפולה או מיטה סטנדרטית, בבתי מלון נקרא Full bed או Double bed, רוחבה 135–140 ס"מ ואורכה 190–220 ס"מ
מיטה זוגית רחבה, בבתי מלון נקראת Queen bed, רוחבה 150–160 ס"מ ואורכה 200–220 ס"מ
קליפורניה, בבתי מלון נקראת California King או Western King, רוחבה 180 ס"מ ואורכה 210–220 ס"מ
מיטת קינג, בבתי מלון נקראת King bed, רוחבה 180–200 ס"מ ואורכה 200–220 ס"מ


== סוגי מיטות ==

מיטה מתכווננת היא מיטה שניתן להתאים אותה למספר תנוחות שונות.
מיטת אוויר משתמשת במזרן הממולא באוויר, שלפעמים מחובר למשאבת אוויר חשמלית בעלת דרגות שליטה לקושי המזרן.
מיטת תינוק היא מיטה המיועדת לתינוק.
"מיטת ארגז" היא מיטה בעלת צורה של ארגז גדול עם גג, פאות וכניסה העשויים מעץ בעלי שני לוחות זזים או תריסים. לרוב משתמשים בהם בצריפים בסקוטלנד. לפעמים המונח מתייחס גם למיטה שאפשר לקפל אותה לצורת ארגז.
דרגש הוא מיטה שמשתמשים בה באזור תחום.
מיטת דרגש או מיטת קומתיים היא שתי מיטות או יותר הנמצאות אחת מעל השנייה.
מיטת שידה היא מצע של מיטה בעל מגירות ותאי אחסון שנמצאים מתחתיה.
מיטה מתקפלת היא מיטה שניתן לקפלה כשהיא אינה בשימוש לצורך ניידות או אחסון. מיטות מתקפלות נמצאות בשימוש נרחב בצבאות (ראו מיטה צבאית מתקפלת) וארגונים גדולים בזמני משבר.
מיטת יום היא מיטה הדומה לספה ונועדה להסבה או מנוחה בשעות היום, מחוץ לחדר השינה.
כילת חתנים היא מיטה תלמודית, שהשמיכה תלויה מעל גוף הישן.
פוטון היא מיטה יפנית בסגנון מסורתי שקיימת גם בסגנון מערבי וגדול יותר.
ערסל הוא אריג תלוי שניתן לישון עליו.
מנג'אה (Manjaa) היא מיטה פנג'אבית (עיר בהודו) העשויה מחבלים קשורים שתחומים במסגרת מעץ.
מיטת מרפי היא מיטה שניתן לתלות אותה על קיר או על ארון כדי לחסוך במקום.
מזרן קש הוא מזרן דק וקל משקל.
מיטת מצע הוא מזרן הנמצא על משטח מוגבה שטוח ומוצק.
מיטה נפתחת היא מיטה שתחתיה מאוחסנת מיטה נוספת, הנשלפת באמצעות גלגלים.
מיטת מים היא שילוב של מיטה/מזרן שבו המזרן ממולא במים.SleePare, The Top 10 Best Mattresses for Side Sleepers, SleePare (באנגלית)
מזרני מים מתחלקים לשתי קבוצות, שני הסוגים שונים מאוד אחד מהשני ובמוצרים המשלימים שלו:
Softside שבנויה ממזרן רגיל שבתוכו נמצאים צינורות מלאים במים
Hardside שזהו בלון גדול ממולא מים.
מיטת בית חולים היא מיטה הבנויה במיוחד לטובת הלנת חולים וטיפול בהם.
מיטה יהודית היא מיטה זוגית שיש בה אפשרות להפרידה לשניים, הפרדה הנדרשת לאור האיסור שמיטת נידה תיגע במיטת בעלה.


== ביטויי לשון ==
מיטת חוליו - משכבו של החולה.
להכניס למיטת סדום - להגביל. מטפורה הגזורה מספרות המדרש על רשעותם של אנשי סדום, שהתעללו בזרים על ידי השכבתם במיטה ו"התאמתם" לאורכה, אם על ידי קיצוץ אבריהם של הגבוהים או על ידי מתיחת אבריהם של הנמוכים.
להכניס ראש בריא למיטה חולה - להתערב במצב שניתן להימנע ממנו ואשר יגרום נזק למתערב.
"עֶרֶשׂ" הוא שם נרדף למיטה (בעברית ארכאית) וממנו נגזרו הביטויים:
עֶרֶשׂ דווי - מיטתו של החולה האנוש או הגוסס.
שיר עֶרֶשׂ - שיר המיועד לשעת ההירדמות, מושר בעיקר לילדים כדי להקל על פרידתם מהיום ומהוריהם ועל הירדמותם.


== קישורים חיצוניים ==
מיטה, באתר אנציקלופדיה בריטניקה (באנגלית)


== הערות שוליים ==