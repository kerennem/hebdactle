כווייה היא פגיעה בעור ולעיתים גם ברקמות שתחתיו.


== גורמים ==
כוויות יכולות להיווצר ממגוון גורמים, כגון מקורות חום, חומרים כימיים, זרם חשמלי וקרינה. אחד הגורמים הנפוצים לכווייה הוא מגע עם נוזל חם, אש, משטחים חמים או קיטור. כוויות חום יכולות להיווצר גם מקרבה למקור חום ללא מגע, או מחיכוך של העור עם אובייקט חיצוני. גורם נפוץ אחר הוא כוויה כתוצאה מקרינת השמש.
קור יכול לגרום לפציעה דומה המכונה כוויית קור.


== פתופזיולגיה בכווייה ==
כוויות גורמות דלף של פלזמה מכלי הדם. אם הכווייה איננה קשה, נוצרת התנפחות או שלפוחית באזור הכווייה. אם הכווייה קשה ונרחבת משתבשת זרימת הדם לגמרי. כמות הנוזל הדולפת אינה תלויה בעומק הכווייה אלא בשטחה של הכווייה, ומיקומה בגוף האדם.


== סיווג הכווייה ==
הסיווג של חומרת הכווייה הוא על פי מדידת שטח הכווייה, עומק הכווייה, ומיקום הכווייה בגוף.


=== מיקום הכווייה ===
כוויות עקב שאיפת עשן [-שהם כוויות פנימיות בדרכי הנשימה], כוויות בתינוק, כוויות נרחבות בדרגה שנייה בפה ובצוואר, וכוויות היקפיות בכל איבר, הן מצב חירום רפואי. משום שהשלפוחיות המתפתחות יכולות לגרום לחסימת כל הדם תחת שטח הכווייה ולהפסיק את הזרימה לאיברים חיוניים ולדרכי הנשימה.


=== שטח הכווייה ===
חישוב שטח הכווייה הוא כך:
חלוקת שטח העור היא למאה יחידות שכל אחת מהן בערך בשטח כף יד של הנפגע. על פי סיווג זה, כווייה על כל כף היד היא כווייה של אחוז אחד משטח העור, כווייה על כל עור היד מהציפורניים עד לכתף היא כווייה של תשעה אחוז משטח העור, כווייה על רגל שלמה היא כווייה של שמונה עשר אחוזים וכיוצא בזה. כווייה של עשרים אחוזים ומעלה משטח העור מהווה סכנת חיים בשל איבוד נוזלים וזיהום בלי קשר לעומק הכווייה.


=== עומק הכווייה ===
סווג הכוויות על פי עומקן מחולק לארבע דרגות:


==== כווייה מדרגה ראשונה ====
כווייה מדרגה ראשונה היא פגיעה הפוגעת בשכבת העור החיצונית בלבד, האפידרמיס, בעלת כושר ההתחדשות. הסימפטומים כוללים כאב, אדמומיות ונפיחות קלה.
השיקום עלול להימשך כמה ימים תוך התקלפות קלה.
בכווייה מדרגה ראשונה מטפלים על ידי כיסוי המקום הנפגע בתחבושת יבשה מעוקרת, ומאוד רצוי שלא ידבק ברקמה הרגישה. כדי להקל על הסבל ניתן להרטיב מיד את אזור הפגיעה במים קרים.


==== כווייה מדרגה שנייה ====
כווייה מדרגה שנייה היא כווייה הפוגעת בשכבת הדרמיס. לרבות רקמה חיה, ולעיתים אף פוגעת בכל שכבות העור, כולל זו שמצמיחה תאים חדשים. כוויות נרחבות בדרגה שנייה בפה ובצוואר, הן מצב חירום רפואי משום שהשלפוחיות המתפתחות בהם יכולות לגרום לחסימת דרכי הנשימה.
הסימפטומים הם כאב, אדמומיות, נפיחות קלה והופעת שלפוחיות בגדלים שונים. השיקום נמשך 3-2 שבועות במקרה הקל, במקרים קשים תהליך שיקום העור יהיה רק תחת חבישה לוחצת במשך חודשים אחדים או בהשתלת עור.
בכווייה מדרגה שנייה מטפלים עם תחבושת ספוגה בחומר נגד זיהום, כגון חומרים אנטיביוטיים ומשככי כאבים.


==== כווייה מדרגה שלישית ====
כווייה מדרגה שלישית היא פגיעה הפוגעת לעומק בכל שכבות העור וגם ברקמות שתחת העור-סבקוטן. לעיתים קרובות נוצרות סביב אזור הכווייה צלקות נרחבות והעור נוטה להימתח ככל שהרקמות התת-עוריות מתכווצות.
הסיבוכים השכיחים בכווייה מדרגה שלישית הם זיהום כללי, הרעלת דם ואיבוד נוזלים עד להלם תת-נפחי המסכן את החיים.


==== כווייה מדרגה רביעית ====
כווייה עמוקה מאוד. עור שחור, נוקשה לחלוטין וללא כאב (עקב הפגיעה העצבית), פגיעה מלאה בעור ובכל השכבות שמתחתיו. מקרי כוויה בדרגה רביעית לא ניתנים לריפוי ויסתיימו כמעט תמיד במוות.


== כוויית שמש ==
כוויית שמש נגרמת עקב היחשפות לקרינה העל סגולית שבקרני השמש.
בעקבות זה העור מאדים, נעשה מודלק ורגיש מאוד ולעיתים מעלה שלפוחיות. כוויית שמש היא חמורה במיוחד כאשר החשיפה לשמש מתקיימת באזור שיש בו החזרת אור רבה (לדוגמה חוף הים). כוויית שמש עלולה להכאיב ולהטריד מאוד. חשיפה לאור שמש עז במשך כמה שנים מביאה לידי התנוונות רקמת החיבור של העור, אובדן גמישותו, ולגרום לו להיות דק וקמוט. שינויים כאלו עלולים לגרום לסרטן העור.


== ראו גם ==
כוויית קור
בנק עור
כוויית אבקה


== קישורים חיצוניים ==

טיפול בכוויית שמש
כווייה, באתר אנציקלופדיה בריטניקה (באנגלית)