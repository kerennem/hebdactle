בריכה היא מאגר מים פתוח. לבריכות ישנם מספר שימושים:

מאגר טבעי רדוד בעומקו וקטן בשטחו ביחס לאגם. בבריכה לא מתרחש תהליך ריבוד המים. למשל, בריכת רם.
מאגר מלאכותי, מעשה ידי אדם, למטרות שונות:
בריכת נוי, כאלמנט של אדריכלות נוף, אשר בעבר שימשה גם לרחצה או שתייה
בריכת שחייה למטרת שחייה ספורטיבית או תרבות פנאי.
בריכה טיפולית למטרות מרפא ושיקום, בריכה הידרותרפית ו/או מינרלית.
בריכת דגים בה מגודלים דגים בעיקר לצורך מאכל.
אגירת מים כחלק מתהליך הובלתם, להשקיה ולשתייה.


== בריכת נוי ==
 ערך מורחב – בריכת נויבריכות מלאכותיות קיימות מזה אלפי שנים כשהעתיקות ביותר הוקמו בערים שונות במסופוטמיה העתיקה. הבריכות בעת העתיקה שימשו לרחצת הגוף והיו אלמנטים חשובים בגינות העתיקות. בריכות נוי רבות נבנו גם על ידי היוונים והרומאים העתיקים אולם רובן שימשו גם לרחצה או נבנו כחלק מבית מרחץ שלם. ההיסטוריה של אדריכלות הנוף כוללת שימושים רבים ומגוונים נוספים בבריכות לטובת נוי. הבריכות שימשו, בדומה לגן המסופוטמי, להענקת חיות ורעננות למקום ולעיתים גם להדגשת פנים מסוימים של האדריכלות עצמה בצורה של בריכת השתקפות.


== בריכת שחייה ==

 ערך מורחב – בריכת שחייהבריכת שחייה היא בריכה המשמשת לפעילות פנאי, נופש וספורט ומאפשרת למשתמשים בה לשחות במים, לקפוץ לתוכם, לצלול בהם או לשחק בהם.
בריכות שחייה נבנות מתחת לכיפת השמים או לחלופין מְקֹרוֹת, והן מלאות מים מתוקים או מי ים. לרוב מוכנסים למי הבריכה כימיקלים (כגון תרכובות כלור) המשמשים לטיהור המים ומניעת העברת מחלות בין השוחים.


== בריכת דגים ==
 ערך מורחב – בריכת דגיםבריכה לגידול דגים היא בריכה מלאכותית שנועדה לגידול דגי מאכל. מגדלי הדגים מקפידים על קיום תנאים מיטביים בבריכות כדי לקבל יבולים גבוהים.
גידול דגי מאכל בבריכות הוא ענף חקלאי שעסקו בו גם בעת העתיקה בארצות שונות. הבריכה היא בית גידול מלאכותי, שהאדם קובע בו את תנאי הסביבה. למעלה מ-70% מהמים המשמשים בבריכות הם מים מליחים שאינם מתאימים להשקיה חקלאית. יש בריכות שהמים מגיעים אליהן בזרימה חופשית ויש שהמים נשאבים במשאבה. דגים נפוצים בבריכות כוללים מיני קרפיון, אמנון, קיפון בורי, אמור לבן, טרוטה, סלמון ועוד.


== ראו גם ==
בריכת שמש
מאגר מים


== קישורים חיצוניים ==