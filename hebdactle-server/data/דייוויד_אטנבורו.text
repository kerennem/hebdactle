סר דייוויד פרדריק אטנבורו (באנגלית: David Frederick Attenborough; נולד ב-8 במאי 1926 בלונדון, אנגליה) הוא אחד משדרני הטלוויזיה המפורסמים ביותר, חוקר טבע, וחלוץ בתחום סרטי הטבע. כתב והציג שמונה סדרות הנוגעות בכמעט כל התחומים הקשורים לביוספרה של כדור-הארץ. שימש כעורך שידורים ברשות השידור הבריטית (BBC) בשנות ה-60 וה-70 של המאה ה-20 וכמנהל בכיר ברשות.


== חייו ==


=== ילדות ונעורים ===
אטנבורו גדל בבית הנמצא בתוך שטח הקמפוס של אוניברסיטת לסטר שאביו, פרדריק, היה נשיאה. הוא הבן האמצעי מבין שלושה בנים. אחיו הגדול היה השחקן והבמאי ריצ'רד אטנבורו. במלחמת העולם השנייה הוריו אימצו שתי ילדות יהודיות פליטות מאירופה.
אטנבורו בילה את ילדותו באיסוף מאובנים ואבנים. חיזוק לפועלו הוא קיבל בגיל 7 כאשר בת גילו שיבחה את ה"מוזיאון" שלו. כעבור מספר שנים אחת מאחיותיו המאומצות העניקה לו גביש ענבר אשר בתוכו "יצורים פרה-היסטוריים". כעבור 50 שנה יהווה גביש זה את המוקד לסדרה "מכונת הזמן הענברית".
אטנבורו התחנך בבית ספר לבנים בלסטר. לאחר מכן ב-1945 זכה במלגת לימודים שאפשרה לו ללמוד באוניברסיטת קיימברידג', שם השלים תואר בגאולוגיה וזואולוגיה.
לאחר שסיים את לימודיו בשנת 1947 נקרא לשירות לאומי בצי המלכותי ושירת כשנתיים בצפון ויילס ובסקוטלנד. בשנת 1950 נשא את אליזבת' א. אורייל לאישה. נישואים אלו נמשכו עד למותה של אליזבת' בשנת 1997. לזוג שני ילדים - רוברט וסוזן.


=== השנים הראשונות ב-BBC ===
לאחר שחרור מהצי המלכותי קיבל אטנבורו משרה כעורך ספרים מדעיים לילדים בחברת הוצאה לאור. לאחר זמן קצר התפתח בעבודתו אך למרות זאת הגיש ב-1950 בקשה לקבלת עבודה כמפיק תוכניות דיבורים ברדיו. אף על פי שלא קיבל לבסוף את העבודה הנחשקת, קורות חייו משכו את עינייה של מארי אדמס, מנהלת מחלקה קטנה ב-BBC שהייתה אמונה על שידורי טלוויזיה. אטנבורו, כמו רוב הבריטים בני זמנו, לא היה בעל טלוויזיה וראה רק שידור אחד בחייו. למרות זאת, הוא קיבל את הצעתה של מארי לעבור קורס הכשרה בן 3 חודשים. בשנת 1952 התקבל באופן קבוע לרשות השידור הבריטית. בתחילה מארי לא ששה להציגו בפני מצלמה מכיוון שחשבה ששיניו גדולות מדי. בשל כך הוא הפך למפיק של מחלקת התוכן - מחלקה שעסקה בהפקות שאינן בנושאים בדיוניים. ההפקות הראשונות שלו כללו את השעשועון "חי צומח או דומם?" וסדרה שעסקה במוזיקת פולק בהגשת אלן לומקס.
הנגיעה הראשונה שלו לסדרות טבע הייתה כאשר הפיק את המיני סדרה בעלת שלושת הפרקים "דפוס חיי החיות". סדרה זו הציגה את החיות השוכנות בגן החיות של לונדון כאשר חוקר הטבע ג'וליאן האקסלי מתאר את יכולת ההסוואה ההרתעה והחיזור של החיות השונות. במהלך הסדרה פגש אטנבורו את ג'ק לסטר - אוצר ביתן הזוחלים בגן החיות, וביחד החליטו להפיק סדרה העוסקת במסעות לאיסוף חיות. התוצאה הייתה הסדרה "מסע חיפוש גן החיות" ששודרה לראשונה ב-1954. סדרה זו הונחתה על ידי אטנבורו בשל מחלתו של לסטר (שהיה אמור להנחותה במקור).


=== בהנהלת ה-BBC ===
בין השנים 1965 ל-1969 אטנבורו תפקד כמפקח (עורך ראשי) ב-BBC2. בתקופתו הופקו הפקות רבות ומגוונות ששיקפו את אמונתו של אטנבורו ששידור ציבורי אמור להיות מגוון ככל שניתן. ב-1967, תחת עריכתו של אטינבורו, הפך ה-BBC2 לערוץ הראשון באנגליה ששידר בצבע.
בשנים 1969–1972 שימש כמנהל התוכניות הראשי של ה-BBC, אך הוא דחה את ההצעה להיות המנהל הכללי של הרשות.
בשנת 2021 הגיע לועידת האו"ם לשינוי אקלים בתור כפרקליט העם (People's Advocate).


=== סדרות עיקריות ===

אטנבורו כתב, הפיק והנחה סדרות רבות העוסקות בידיעת הטבע.
הסדרות המפורסמות ביותר של אטנבורו בתחום סרטי הטבע הן "סדרת החיים". סדרות אלו מתחילות בטרילוגיה: "החיים עלי אדמות" (1979); "הכוכב החי" (1984); ו"מעגל החיים" (1990). טרילוגיה זו בוחנת את החיים מנקודת ראות טקסונומית, אקולוגית, ואבולוציונית.
סדרת החיים ממשיכה בסדרות המשך: "החיים במקפיא" (החיים באנטארקטיקה, 1993); "חייהם הסודיים של הצמחים" (1995); "חיי הציפורים" (1998); חיי היונקים (2002); ו"החיים בסבך" (העוסקת בחסרי חוליות יבשתיים, 2005). "החיים בדם קר" עלתה לשידור ב-2008. כמו כן סרט לרגל 200 שנה ליום הולדתו של צ'ארלס דרווין - "צ'ארלס דרווין ועץ החיים". מכלול סדרת "החיים" כוללת בשלמותה 74 פרקים.
בנוסף לסדרת החיים הפיק והנחה אטנבורו מספר הפקות קצרות יותר. אחת מההפקות המוקדמות שלו שאינה קשורה לתחום מדעי הטבע הייתה "העין השבטית" סדרה העוסקת באמנות שבטית. סדרות אחרות כוללות את "גן העדן הראשון" (1987) - סדרה עוסקת ביחסי האדם וסביבת החיים באזור הים התיכון, "העולמות האבודים, החיים הנכחדים" (1989) העוסקת בחקר המאובנים, "מצב הכדור" (2000) העוסקת בסיכונים ובמשברים הסביבתיים המאיימים על אקולוגית כדור הארץ.
אטנבורו הנחה מגוון סדרות משמעותיות לאורך השנים: ב-2001 הנחה את "הכוכב הכחול" העוסקת בחיים בים, ב-2003 הנחה את "עליית בעלי החיים", וב-2006 את הסדרה עטורת הפרסים "עולם מופלא" וגם את הסדרה עולם מופלא: העתיד המבוססת עליה. באותה שנה הנחה את "Are We Changing Planet Earth?", סדרה העוסקת בהתחממות כדור הארץ. בחלק מפרקי הסדרה מציג אטינבורו את הבעיות הקשורות להתחממות ופתרונות אפשריים.
ב-2009 שודרה הסדרה האירועים הגדולים של הטבע שכללה 6 פרקים, על שינויי העונות הגדולות בכדור הארץ.
ב-2013 הנחה סדרה בת 3 פרקים על איי גלאפגוס - "גלאפגוס".
ב-2014 הנחה את סיפור החיים המתעדת את ההישרדות של מגוון בעלי חיים מצעירותם ועד לגיל הבגרות שלהם וקשיי ההורות שלהם.
ב-2015 הנחה סדרה על בעלי חיים מעופפים וב-2016 כתב והנחה סדרה על שונית המחסום הגדולה - "Great Barrier Reef".
בשנת 2017 הנחה את עולם מופלא 2, הממשיכה את "עולם מופלא", ואת הכוכב הכחול 2, סדרת ההמשך לסרט הכוכב הכחול המתעד את החיים בים.
בשנת 2019 הנחה את הסדרה של נטפליקס: כוכב הלכת המופלא ואת סדרת ה-BBC: שבעה עולמות, כוכב אחד.
בשנת 2020 יצר את סרט נטפליקס "על פני האדמה" (A Life on Our Planet) ובו מסר עדות אישית בקריאה להציל את כדור הארץ, הטבע והמגוון הביולוגי תוך סיכום 70 שנים כחוקר טבע.
ב-2021 יצר והנחה את סדרת הטבע "החיים בצבע" (Life in Colour).


=== עבודות נוספות ===
בשנת 1975 הפיק והציג את סדרת הטבע לילדים "החיות המופלאות". בסדרה זו חורג אטנבורו ממנהגו ועוסק בחיות דמיוניות השאולות מעולם האגדות והמיתולוגיה כגון גריפונים.
החל משנת 1983 עוסק אטנבורו, בשיתוף עם הקרן העולמית לשימור חיות הבר (WWF), בהפקת מחזות זמר הנוגעים לענייני שמירת טבע.
בשנת 2010 הגיש סרט מפלצות מעופפות 3D.
בשנת 2022 יצא לאור בעברית ספרו על פני האדמה, (הוצאת רדיקל).


== תוארי כבוד ==
לאטנבורו תארים רבים שהוענקו לו במהלך חייו על פועלו. תארים אלו ניתנו על ידי גופים רבים וחשובים הכוללים את מלכת אנגליה (תואר אבירות, חבר המסדר הוויקטוריאני המלכותי, ועוד) והחברה המלכותית (פרס פאראדיי). הוענקו לו 32 תוארי דוקטור לשם כבוד מאוניברסיטאות בריטיות, יותר מלכל אדם אחר.


== קישורים חיצוניים ==

 אתר האינטרנט הרשמי של דייוויד אטנבורו

 דייוויד אטנבורו, ברשת החברתית טוויטר
 דייוויד אטנבורו, ברשת החברתית אינסטגרם
 דייוויד אטנבורו, סרטונים בערוץ היוטיוב
 דייוויד אטנבורו, במסד הנתונים הקולנועיים IMDb (באנגלית)
 דייוויד אטנבורו, באתר AllMovie (באנגלית)
 "דייוויד אטנבורו", במסד הנתונים הקולנועיים Kinopoisk.ru (ברוסית)
 דייוויד אטנבורו, באתר Last.fm (באנגלית)
 דייוויד אטנבורו, באתר AllMusic (באנגלית)
 דייוויד אטנבורו, באתר MusicBrainz (באנגלית)
 דייוויד אטנבורו, באתר Discogs (באנגלית)
דייוויד אטנבורו, באתר אנציקלופדיה בריטניקה (באנגלית) Crocodile Surprise Attacks Wildebeest - דוגמה לקטע מסרט טבע בקריינותו של אטנבורו, ערוץ BBC Earth ביוטיוב
יישומון סרטונים Attenborough's Story of Life