הרוח בערבי הנחל (באנגלית: The Wind in the Willows) הוא ספר ילדים קלאסי, יצירתו הידועה ביותר של הסופר האנגלי קנת גרהם.
הדמויות הראשיות הן חפרפר, עכברוש המים, מר קרפד ומר תחש או סמור (למעשה - גירית). הספר נחשב יצירה רומנטית ואנושית, רצוף בהומור, ובאווירת אנגליה הכפרית של תחילת המאה העשרים: ארץ של נהר העובר בין אחוזות כפריות, כרי דשא ויערות. ההרפתקאות שעוברות הדמויות נעות בין קטבים של שלווה וביתיות לעומת יצר ההרפתקנות, ושל אנוכיות לעומת רעות.
במשך השנים איירו את הספר מספר מאיירים, בין היתר המאייר האנגלי ארנסט שפארד וכן פאול ברנסום.
הספר שימש השראה ליוצרים מתחומים רבים. למשל, אלבומה הראשון של להקת פינק פלויד, משנת 1967, נקרא "החלילן בשערי השחר" (The Piper at the Gates of Dawn), על שם הפרק השביעי בספר.
לספר מספר תרגומים לעברית, בין היתר תרגומו של יונתן רטוש משנות החמישים בהוצאת "מחברות לספרות", אשר נתן לספר את שמו העברי. תרגומים נוספים הם תרגומו של אוריאל אופק משנת 1984 (הוצאת זמורה, ביתן), תרגומה של יעל רנן משנת 1986 (הוצאת אדם), תרגומה של מיכל מילר (הוצאת עופרים) משנת 2002 ותרגומו המוער של יניב פרקש משנת 2013 (הוצאת אריה ניר).
בשנת 2018 ראה אור הספר בתרגום לעברית של עטרה אופק.


== המחזות והסרטות ==
הספר הוסרט והומחז פעמים רבות, בין היתר תחת השם "קרפד מטירת הקרפד" (Toad of Toad Hall) על ידי אלן אלכסנדר מילן, מחברו של פו הדב. מילן אמר כי כה התאהב בספר עד כי הצטער כי לא כתבו בעצמו וכי לעיתים שגה לחשוב כי כך היה.


== קישורים חיצוניים ==
קנת גרהם, ‏הרוח בערבי הנחל, בפרויקט גוטנברג (באנגלית)
צ'ארלס מקגראת, עכבר העיר אונליין, הספר שעושה צחוק מעולם המבוגרים, באתר הארץ, 23 באוגוסט 2009
יותם שווימר, "הרוח בערבי הנחל": בחזרה להרפתקאות פראיות, באתר ynet, 23 במאי 2013
שהם סמיט, מה הפך את "הרוח בערבי הנחל" לספר פולחן, באתר הארץ, 29 במאי 2013
דוד רפ, "הרוח בערבי הנחל": תרגום חדש מאפשר להיסחף שוב בזרם הנהר והעלילה, באתר הארץ, 18 באוקטובר 2018
הרוח בערבי הנחל, באתר אנציקלופדיה בריטניקה (באנגלית)


== הערות שוליים ==