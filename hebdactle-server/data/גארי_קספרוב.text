גארי קימוביץ' קספרוב (ברוסית: Гарри Кимович Каспаров‏; נולד ב-13 באפריל 1963) הוא שחמטאי רוסי ממוצא יהודי-ארמני בדרגת רב-אמן, אלוף העולם בשחמט משנת 1985 עד שנת 2000 (ועד 2005 באופן לא רשמי). קספרוב הוא אחד מגדולי השחמטאים בכל הזמנים. בשיאו הגיע למד כושר של 2851 (היחיד בהיסטוריה שהגיע למד כושר גבוה יותר הוא מגנוס קרלסן).
בשנת 2005 הודיע קספרוב כי הוא פורש משחמט, מפני שלדבריו הוא רוצה לגרום להדחתו של "הרודן פוטין". בשנת 2017 חזר קספרוב לשחק שחמט באופן מקצועי בשחמט מהיר, בגביע סינקפילד.
השחמטאית יהודית פולגאר אמרה עליו: ”את קספרוב ניצחתי רק בשח בזק... שיחקתי נגדו כמה פעמים שח קלאסי אבל הוא בדרגה אחרת מכולם.“


== קורות חיים ==


=== ילדותו ונעוריו ===
הוא נולד בשם גארי ויינשטיין בבאקו, בירת אזרבייג'ן הסובייטית, לאב יהודי ולאם ארמנית. הוא התחיל ללמוד את משחק השחמט ברצינות לאחר שפתר בעיית שחמט שהוריו הציגו לו. כשהיה בן 12 נפטר אביו, ואמו שינתה את שם משפחתו מוויינשטיין לקספרוב.


=== תחילת קריירת השחמט ===
קספרוב התחיל ללמוד שחמט בבית ספר לשחמט על שם מיכאל בוטביניק. הכישרון והפוטנציאל שלו התבררו כאשר ניצח בתחרות ברית המועצות לנוער בטביליסי (גאורגיה הסובייטית) ב-1976, תוך שהוא זוכה ב-7 נקודות מתוך 9. שנה לאחר מכן ניצח בטורניר נוסף, כשזכה ב-8.5 נקודות מתוך 9.
ב-1978, בן 14, השתתף קספרוב בתחרות לזכרו של סוקולסקי במינסק. אף על פי שהוזמן באופן חריג, זכה במקום הראשון וקיבל את התואר "אמן". קספרוב אמר יותר מפעם אחת, שהאירוע הזה היה נקודת המפנה בחייו, וזה מה שגרם לו לבחור בשחמט בתור קריירה.
קספרוב טיפס בדירוג פיד"ה ללא מעצורים. הוא השתתף בתחרות לרבי אמנים בבנייה לוקה, על אף שעדיין היה חסר דירוג רשמי של פיד"ה. הוא יצא מהתחרות עם דירוג התחלתי של 2595 נקודות, דבר שהבטיח את מקומו בין שחקני השחמט הגדולים בעולם.
בשנה העוקבת, 1980, הוא ניצח בתחרות לצעירים בדורטמונד, גרמניה, והשיג את התואר "אלוף שחמט לצעירים". עוד קודם לכן היה ברור שלקספרוב ישנה היכולת לשחק מול אלוף העולם, אנטולי קרפוב, שהיה בן טיפוחיה של פדרציית השחמט הרוסית. אך לפני כן הוא היה צריך לנצח בתחרות בין המתמודדים לתואר.
מתחרהו הראשון היה אלכסנדר בליאבסקי. קספרוב ניצח, למרות הציפיות. הפוליטיקה איימה על הקרב הבא של קספרוב, נגד ויקטור קורצ'נוי, שהיה אמור להתקיים בפסדינה, קליפורניה. קורצ'נוי ברח מברית המועצות בסוף שנות ה-70, והיה השחקן החזק ביותר מחוץ לברית המועצות. בגלל סיבוכים פוליטיים שונים[דרושה הבהרה], קספרוב לא יכול היה לשחק נגדו ונאלץ להיכנע. עם זאת, העניין נפתר בעזרת יושרו של קורצ'נוי, שאיפשר לקספרוב קרב חוזר בלונדון, בו קספרוב ניצח.
המועמד האחרון נגדו שיחק היה וסילי סמיסלוב, שניצח קודם לכן בקרב נגד רוברט היבנר הגרמני בשנייה האחרונה של השעון.


=== אליפות העולם בשחמט - ספטמבר 1984- פברואר 1985 ===

הקרב על אליפות העולם נערך בשנת 1984 בין אנטולי קרפוב לגארי קספרוב. הקרב הציג תהפוכות רבות, וכמו כן כלל את הסיום השנוי ביותר במחלוקת בכל תולדות השחמט המודרני. קרפוב התחיל את התחרות בתנופה טובה, ומתוך 9 המשחקים הראשונים ניצח 4. לפי חוקי הקרב, מי שמגיע ראשון ל-6 ניצחונות זוכה בתחרות.
למרות ההתחלה הקשה, קספרוב לא נכנע, ובהשראת משורר רוסי לפני כל קרב[דרושה הבהרה], הצליח להשיג תחילה 17 תוצאות תיקו ולנצח במשחק מספר 23.
בנקודת הזמן הזאת, קרפוב, שהיה מבוגר מקספרוב ב-12 שנים, היה קרוב לאפיסת כוחות. מספר משחקים לאחר מכן, קספרוב ניצח בשני משחקים נוספים, כך שהניקוד ביניהם הגיע ל-5:3 לטובת קרפוב. לאחר מכן הסתיים הקרב ללא הכרעה בהחלטה של קמפומנס - נשיא פיד"ה, והוכרז על קרב חדש מספר חודשים לאחר מכן (בשלב זה הדו-קרב נמשך כבר חמישה חודשים).
סיום התחרות היה נתון במחלוקת מסוימת. בלחץ הוועידה שהכריזה על התוצאה, קמפומנס נימק את החלטתו במצב הבריאותי של שני השחקנים, שהיו נתונים ללחץ רב. עם זאת, שניהם הודיעו שהם מעדיפים להמשיך בתחרות. קשה להאמין להודעתו של קרפוב, היות שאיבד כ-10 קילוגרמים ממשקלו, ואושפז מספר פעמים במהלך התחרות. קספרוב, שהיה במצב בריאותי מצוין, כעס מאוד על החלטתו של קמפומנס, ודרש לדעת מדוע הוא מפסיק את התחרות, אם שני השחקנים מוכנים להמשיך בה. ייתכן שקספרוב, שניצח בשני המשחקים האחרונים, חש כמו רוב הפרשנים שהמצב נוטה לטובתו, למרות הניקוד 5:3 לטובת קרפוב.
דן הייסמן דיווח בעליצות על הסיטואציה המבלבלת בצורה הבאה: "קספרוב היה בתהליך של הפסד הקרב לקרפוב, אך מצא כי הקרב הופסק על ידי פיד"ה. קספרוב אמר שהוא מנצח כי לקרפוב היו רק 2 נקודות יתרון. קרפוב ניסה למחות ממיטת חוליו בבית החולים, וטען שהוא מוכן להמשיך בקרב, אך הרופאים אסרו עליו להמשיך בתחרות".
ללא קשר לסיבות, הייתה זו התחרות היחידה לתואר אלוף עולם בשחמט שהופסקה ללא תוצאה. קספרוב הפך את קמפומנס לאויבו, והתוצאה הבלתי נמנעת, בסופו של דבר, הייתה פרישתו של קספרוב מהפדרציה לשחמט בשנת 1993.


== אלוף עולם בשחמט ==


=== אליפות העולם בשחמט - 1985 ===
 ערך מורחב – אליפות העולם בשחמט 1985
הקרב השני בין קרפוב לקספרוב נערך בשנת 1985. לפי חוקי התחרות היו 24 משחקים, והראשון שמגיע ל-12.5 נקודות מוכרז כמנצח, ובמקרה של תיקו 12:12 התואר נשאר אצל קרפוב. למרות ההתחלה השקולה, קספרוב הצליח להבטיח את התואר לעצמו בעזרת ההגנה הסיציליאנית וזכה בתואר בגיל 22. בכך הוא שבר את השיא של מיכאל טל, שניצח את מיכאל בוטביניק בגיל 23, בשנת 1960.


=== אליפות העולם בשחמט - 1986 ===
 ערך מורחב – אליפות העולם בשחמט 1986


=== אליפות העולם בשחמט - 1987 ===
 ערך מורחב – אליפות העולם בשחמט 1986


=== אליפות העולם בשחמט - 1990 ===
 ערך מורחב – אליפות העולם בשחמט 1990קספרוב ביסס את מעמדו בראש סולם הדירוג בסדרת תחרויות, והגן בהצלחה על התואר 3 פעמים נגד יריבו אנטולי קרפוב.
עם התואר ביד, התחיל קספרוב, כמו בובי פישר לפניו, להיאבק בפיד"ה, אך הפעם מתוך פיד"ה. הוא הקים ארגון חדש שהיה אמור לייצג שחקני שחמט - GMA - GrandMaster's Association.
ב-1992 הוא זכה בתחרות העל בדורטמונד.
ב-1990,1992,1993,1994,1997,1999,2001,2002,2005 הוא זכה בתחרות העל לינארס. ב-1999,2000,2001 הוא זכה בתחרות על קורוס (ויק אן-זהה).


=== הפרישה מפיד"ה ===
העימות נמשך עד 1993, כאשר מתמודד חדש טען לכתר. קספרוב - אלוף העולם, והמתמודד - נייג'ל שורט, החליטו לערוך את התחרות מחוץ לשיפוט פיד"ה, תחת ארגון חדש שהקים קספרוב, בשם PCA‏ (Professional Chess Association). היה זה הקרע הגדול בשרשרת אלופי העולם. הקרע הראשון היה בשנת 1975 כאשר פישר לא הגן על תוארו וקרפוב הוכרז כאלוף עולם.
קספרוב ושורט נאלצו לפרוש מפיד"ה ושיחקו בלונדון. קספרוב ניצח בהפרש ניכר. פיד"ה ערכה אליפות עולם משלה, בין יאן טימן וקרפוב, וכך נוצר מצב שיש שני אלופי עולם. אלוף העולם של פיד"ה - קרפוב, ואלוף העולם של PCA - קספרוב.
קספרוב הגן בהצלחה על תוארו נגד הכוכב ההודי העולה, וישוואנתן אנאנד, לפני ש-PCA התמוטטה בעקבות נסיגת הספונסרים.
קספרוב ניסה לארגן תחרות נוספת על התואר, תחת ארגון חדש - WCA. בתחרות השתתפו בין היתר ולדימיר קראמניק (שהיה תלמידו של קספרוב, לימים אלוף העולם לשנת 2002) ואלכסיי שירוב, שניצח בתחרות. למרות ארגון התחרות, התמוטט הארגון החדש, שוב בגלל נסיגת הספונסרים. נסיגת הספונסרים גרמה לקספרוב עגמת נפש, ולאחר פרק זמן קצר נוסדה אגודה חדשה בראשותו של ריימונד קיין - BrainGames.com. למרות ניצחונו של שירוב בסיבוב הגמר, הוא לא זכה לקרב מול קספרוב והשיחות עם וישוואנתן אנאנד הובילו למבוי סתום, כך שלמרות הפסדו של קראמניק הוא זכה להתחרות מול קספרוב.


=== ההפסד לקראמניק באליפות העולם - 2000 ===

התחרות נערכה בלונדון במחצית השנייה של שנת 2000. קראמניק, שהתכונן היטב, זכה בשני משחקים חשובים, תוך כדי שהוא מביס את קספרוב בהגנת גרונפלד, הגנה שבה קספרוב נחשב לבלתי מנוצח. קראמניק הצליח לזכות בתחרות, וקספרוב נשאר ללא תואר - בפעם הראשונה מזה 16 שנים.
בשנת 2001 הוכיח קספרוב שהוא עדיין אחד משחקני השחמט הטובים בתבל, בניצחונו בתחרות בויק אן זהה.
כחלק מ"הסכם פראג", שהגה יאסר סייראוון, שאמור היה לאחד בין שני התארים של אלופי העולם, היה אמור קספרוב לשחק נגד אלוף העולם של פיד"ה -רוסלן פונומריוב, בספטמבר 2003. למרות הכוונות הטובות, הקרב לא נערך, היות שפונומריוב נסוג בו. זאת, כי לפי תנאי התחרות, לא נשמר לו התואר במקרה של תוצאת תיקו.
ב-10 במאי 2005 הכריז קספרוב על פרישה מתחרויות עקב תחושה שאין לו יותר מה להשיג.


== חזרה מפרישה ==
ב-6 ביולי 2017, 12 שנים לאחר הפרישה, חזר קספרוב באופן רשמי לשחק שחמט באופן מקצועי. התחרות הרשמית הראשונה השתתף קספרוב, הייתה גביע סינקפילד, שהחלה ב-14 באוגוסט 2017 והסתיימה ב-18 באוגוסט 2017. על קרן הפרסים בסך 150,000$ התחרה קספרוב ביריבו הוותיק, אלוף העולם לשעבר, וישוואנתן אנאנד וכן גם בשחמטאים המובילים בעולם פביאנו קרואנה, היקארו נקמורה, לבון ארוניאן, סגן אלוף העולם סרגיי קריאקין, יאן נפומניאשצ'י, לינייר דומינגס, דויד נבארה  ולי קוואנג ליאם .
בתחרות סיים קספרוב במקום השמיני עם 16 נקודות.


== משחק מופת ==
משחק של קספרוב (לבן), נגד טופאלוב (שחור), שהתקיים בתחרות קורו בוויק אן זי בשנת 1999, מראה את אחת הקומבינציות היפות ביותר של קספרוב. זו העמדה לפני המסע ה-24.


== פעילותו הציבורית ==
בשנות האלפיים הפך קספרוב ברוסיה לדמות ציבורית ופוליטית. הוא בעל השקפות ליברליות, מתנגד בחריפות לנשיא רוסיה ולדימיר פוטין ומאשים אותו ברודנות.
הוא עומד בראש הארגונים "הבחירה החופשית 2008", "רוסיה בעד דמוקרטיה" ו"חזית אזרחית מאוחדת".
באפריל 2007 נעצר במהלך הפגנה נגד השלטון הרוסי ושוחרר לאחר תשלום קנס. המשטר הרוסי מגביל את יכולתו של קספרוב לארגון מחאה וכך גם את גישתו לפרסום עמדותיו באמצעי התקשורת. באוגוסט 2012 נעצר במוסקבה כאשר הפגין למען חברות פוסי ריוט. בשנת 2013 הוא עזב את רוסיה ובשנת 2014 קיבל אזרחות קרואטית.


== ספריו ==
קספרוב כתב מספר ספרים על עולם השחמט. עוד בהיותו שחקן פעיל, כתב קספרוב ספרים על הווריאציה הקלאסית בקארו-קאן ועל ההגנה הסיציליאנית. כמו כן פרסם קספרוב בשנת 2000 ספר על "משחקו כנגד העולם" (משחק בו התחרה קספרוב כנגד "קהילת העולם" - אנשים מרחבי העולם הציעו מסעים, והמסע הנבחר שוחק באינטרנט מול קספרוב).
הפרויקט הגדול של קספרוב בכתיבת ספרים על עולם השחמט נקרא "על קודמיי הגדולים" - זוהי סדרת ספרים הסוקרת את תולדות אלופי השחמט שבאו לפני קספרוב. כמו כן בספרים נמצאים משחקים מפורסמים של אלופי עולם מנותחים על ידי קספרוב. סך הכל יצאו בסדרה חמישה ספרים בין השנים 2003–2006. החלק הראשון סוקר את ארבעת אלופי העולם הראשונים, החל מוילהלם שטייניץ ועד אלכסנדר אלכין. החלק השני מספר על אלופי העולם שבאו עד לתחילת שנות השישים, אז אלוף העולם היה מיכאל טל. הכרך השלישי עוסק בשנות השישים ובמשחקיהם של טיגראן פטרוסיאן ובוריס ספאסקי. החלק הרביעי הוא חלק שונה במהותו, מכיוון שהוא סוקר כמה משחקני השחמט המערביים החזקים שלא היו אלופי עולם. עם זאת, קיימת סקירה רחבה של אלוף העולם השמיני - בובי פישר. החלק החמישי והאחרון עוסק באלוף העולם אנטולי קרפוב ובמתחרו העיקרי לאליפות העולם - ויקטור קורצ'נוי. הספרים תורגמו לעברית.
בנוסף, כתב קספרוב ספר שנקרא "החיים כמשחק שחמט" המשווה בין תהליך קבלת ההחלטות שבין משחק שחמט לעולם העסקים במציאות. הספר מיועד הן לשחמטאים והן לאנשים שאינם מכירים את משחק השחמט.
בשנת 2015, כתב קספרוב ספר שנקרא "החורף מגיע, מדוע חייב לעצור את ולדימיר פוטין ואויבי העולם החופשי". הספר מתאר את הצד החסוי איך רוסיה הופכת לרודנות ואיך העולם החופשי משלם מחיר כבד בכך שהוא מאפשר לזאת להתרחש .


== קספרוב נגד המחשב ==
קספרוב הוזמן, כגדול שחמטאי תבל, לשחק כנגד תוכנות שחמט. תוכנת כחול עמוק של IBM ניצחה את קספרוב ב-10 בפברואר 1996, אך בסופו של דבר קספרוב ניצח בדו-קרב בתוצאה 2–4.
"כחול עמוק" שודרגה משמעותית (ונקראה בצורה לא רשמית "כחול עמוק יותר") ושיחקה שוב כנגד קספרוב במאי 1997. "כחול עמוק יותר" ניצחה לאחר שישה משחקים בתוצאה 3.5-2.5, והפכה בכך לתכנת המחשב הראשונה שמנצחת אלוף עולם מכהן, בתחרות שכפופה לכללים הסטנדרטיים של מגבלות הזמן של אליפויות שחמט.
אחרי ההפסד, קספרוב אמר שהוא לפעמים ראה תבונה עמוקה ויצירתיות במהלכי המחשב, שאותם לא יכול להבין. הוא גם רמז שבני אדם אולי עזרו למחשב במהלך המערכה. הוא דרש גומלין, אבל IBM דחתה את הדרישה, והשביתה את המחשב. ב-2003, סרט תעודה שהופק וחקר את הטענות, נקרא "סוף המשחק: קספרוב והמכונה" (Game Over: Kasparov and the Machine).
טענות אלו של קספרוב נכונות חלקית. החוקים של ההתמודדות איפשרו למפתחים לשנות את התוכנה בין משחקים; אפשרות שהמפתחים ניצלו בחופשיות רבה. קוד התוכנה שונה בין המשחקים כדי להבין טוב יותר את סגנון המשחק של קספרוב, דבר שאיפשר למערכת להימנע מהנפילה למלכודת במשחק האחרון; אותה מלכודת שהבינה המלאכותית נפלה אליה פעמיים קודם.
קספרוב שיחק גם נגד דיפ ג'וניור הישראלית ופריץ הגרמנית. בדו-קרב בו שיחק נגד פריץ, בנובמבר 2003, הוא הגיע לתיקו של 2:2.
הפסדו של קספרוב למחשב של IBM "כחול עמוק" סימן ב-1997, לדעת רבים, את תחילת העידן שבו גוברות תוכנות המחשב על האדם, גם בשחמט, על אף האינטואיטיביות הרבה שדורש המשחק.


== התמודדויות ==


== משחקים מנותחים מאליפויות עולם ==
המשחק ה-3 מאליפות 1984, kingscrusher, באתר יוטיוב, (באנגלית)
המשחק ה-6 מאליפות 1984, kingscrusher, באתר יוטיוב, (באנגלית)
המשחק ה-7 מאליפות 1984, kingscrusher, באתר יוטיוב, (באנגלית)
המשחק ה-9 מאליפות 1984, kingscrusher, באתר יוטיוב, (באנגלית)
המשחק ה-27 מאליפות 1984, ChessNetwork, באתר יוטיוב, (באנגלית)
המשחק ה-32 מאליפות 1984, kingscrusher, באתר יוטיוב, (באנגלית)
המשחק ה-47 מאליפות 1984, kingscrusher, באתר יוטיוב, (באנגלית)
המשחק ה-1 מאליפות 1985, kingscrusher, באתר יוטיוב, (באנגלית)
המשחק ה-4 מאליפות 1985, kingscrusher, באתר יוטיוב, (באנגלית)
המשחק ה-11 מאליפות 1985, ChessNetwork, באתר יוטיוב, (באנגלית)
המשחק ה-11 מאליפות 1985, MatoJelic, באתר יוטיוב, (באנגלית)
המשחק ה-16 מאליפות 1985, kingscrusher, באתר יוטיוב, (באנגלית)
המשחק ה-19 מאליפות 1985, kingscrusher, באתר יוטיוב, (באנגלית)
המשחק ה-22 מאליפות 1985, kingscrusher, באתר יוטיוב, (באנגלית)
המשחק ה-24 מאליפות 1985, kingscrusher, באתר יוטיוב, (באנגלית)


== קישורים חיצוניים ==

 אתר האינטרנט הרשמי של גארי קספרוב (באנגלית) גארי קספרוב, ברשת החברתית פייסבוק
 גארי קספרוב, ברשת החברתית טוויטר
 גארי קספרוב, ביישום טלגרם
גארי קספרוב, באתר צ'סגיימס (באנגלית)
גארי קספרוב, באתר פיד"ה (באנגלית)
גארי קספרוב, באתר אנציקלופדיה בריטניקה (באנגלית)
תחבולות של גארי קספרוב, באתר wtharvey.com
גארי קספרוב נגד 40 שחקנים, הקלטת וידאו של משחק שנערך במסגרת אירועי פרס דן דוד 2010, מתוך ערוץ היוטיוב של שירותי הווידאו באוניברסיטת תל אביב 
שוויון בסיום ההתמודדות בין קספרוב ופריץ, באתר ynet, 19 בנובמבר 2003
שלמה שמיר, מאיים על המלך, באתר הארץ, 12 בדצמבר 2006
עופרה עופר אורן, על הספר "החיים כמשחק שחמט", בבלוג "סופרת ספרים", 29 באוקטובר 2015
צח יוקד, גארי קספרוב מפחד לחזור לרוסיה, וממתין בסבלנות לנפילתו של פוטין. ראיון, באתר הארץ, 18 ביוני 2020
תמר איש-שלום, תמר איש-שלום, גארי קספרוב: "פוטין הוא דיקטטור שתמיד חומק מעונש", 26 בפברואר 2022


== הערות שוליים ==