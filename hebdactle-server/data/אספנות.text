אספנות היא סוג של תחביב או עיסוק פנאי בו האספן עוסק באגירת פריטים שונים, בדרך כלל תוך התמקדות בתחום ואף בתת-תחום מסוים. איסוף מתבצע לשם מחקר, הפקת רווח או למטרות הנאה ובידור.
קיימות חנויות ייעודיות המוכרות פרטי אספנות, כמו גם חנויות קומיקס שמוכרות בין היתר מהדורות מיוחדות ומוגבלות, הנחשבות לרוב כפריטי אספנות נדירים.


== תחומי אספנות ==
תחומי אספנות נפוצים הם איסוף בולים, איסוף מטבעות, איסוף כלי רכב, איסוף חתימות, וכן איסוף שטרות, מיניאטורות, כרטיסי חיוג, עטים, עתיקות, ספרים, חוברות קומיקס, כלי נשק, יצירות אמנות, ספרים, בעלי חיים נדירים, קונכיות, מוזיקה, סמלים וסיכות.
גם צעצועים הם מושא לאספנות. אספני צעצועים מתמקדים לעיתים במותג, כגון "ברבי" ו"פופ" או מתקני סוכריות פז, או בנושא כגון דגמי רכבות, אקשן פיגרז (בובות פעולה) ומיניאטורות דינוזאורים.
סוג נוסף של אספנות הוא איסוף מזכרות ממקומות ביקור או צילום תמונות, למשל תמונות כלי רכב או צילום כלי טיס על ידי ספוטרים (חובבי תעופה העוקבים אחרי כלי טיס, המראות ונחיתות). גם בצילום טבע יכולה להיות מעין אספנות כאשר הצלם מנסה לצלם כמה שיותר מינים של בעלי חיים ופרחים, ובפרט מינים נדירים.


== המניעים לאיסוף ==
לאספנות יכולים להיות מספר מניעים, כגון:

נושא או תחום החביב על האספן שרוצה להיות בעל של חפצים הקשורים לתחום זה
מניע אסתטי של איסוף חפצים יפים (כגון יצירות אמנות).
רצון לתעד תחום עניין
תיעוד מדעי של תחום העניין ויצירת קטלוג אוספים (רלוונטי בעיקר למוזיאונים ומכוני מחקר)
מניע כלכלי: איסוף חפצים יקרים ונדירים במטרה למכרם תמורת רווח כספי רבפריטי אספנות יכולים להיות רבי ערך (כדגומת כלי רכב ותכשיטים) או חסרי ערך כללי ממשי (כגון פקקי בקבוקים ומחזיקי מפתחות), לעיתים מדובר בפרטים עתיקי יומין. לעיתים נאספים עצמים שנכחו או היו בשימוש באירועים היסטוריים חשובים. כאשר מדובר באוספים של פריטים נדירים, כגון כלי נשק היסטוריים או פרטי לבוש של ידוענים, עשויים אלו להימכר מכירות פומביות בסכומי עתק.


== איסוף בולים ==
 ערך מורחב – איסוף בוליםאיסוף בולים הוא אחד מסוגי האספנות הפופולריים בעולם. רשויות דואר של מדינות שונות מעדכנות את עיצוב הבולים מדי תקופה, דבר שמספק חומר חדש לאספנים. האספנים לרוב אוספים את בוליהם לאלבום בולים. ישנם חנויות המוכרות בולים עכשוויים ממדינות שונות בעולם לצד בולים היסטוריים. מתקיימות תערוכת בולים ואף קיים איגוד בינלאומי לבולאות. בולאות הוא תחום הכולל חקר בולים ואיסופם.
קיימים בולים נדירים למדי המוכרים בזכות טעויות הדפסה, למשל ברבור הפוך וג'ני ההפוכה, שמהווים כיום פרטי אספנות יקרים ביותר. בנוסף קיימים בולים בעלי ערך היסטורי כגון הפני השחור והבולים של רג'פיפלה.


== ראו גם ==
מכירה פומבית
חדר פלאות
אגרנות כפייתית


== קישורים חיצוניים ==
אודית לורן בלקין, ‏אוסף פרטי, באתר ‏מאקו‏‏, ‏26 ביולי 2012‏
שירה קדרי עובדיה, קבלו את המשוגעים לדבר - האספנים, באתר nrg‏, 8 באוקטובר 2014
אורין ויינברג, מבובות מיקי-מאוס ועד רגלי גבס מצוירות: הכירו את האספנים, באתר ynet, 9 בספטמבר 2016