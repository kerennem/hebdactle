אוסקה (ביפנית: 大阪市, ‏Ōsaka-shi) היא העיר השלישית בגודלה ביפן ובירת מחוז אוסקה בחבל קנסאי שעל האי הונשו. נכון ל-1 ביולי 2021 העיר מונה מעל 2.7 מיליון איש. אוכלוסיית היוממות של העיר היא השנייה בגודלה ביפן, אחרי טוקיו. העיר ממוקמת בחבל הארץ קנסאי שבהונשו, על גדת נהר היודו באזור מפרץ אוסקה. אוסקה היא הבירה הכלכלית וההיסטורית של יפן ומרכז פיננסי חשוב עד היום. באוסקה נמצאת בורסת אוסקה ובה פועלים תאגידי אלקטרוניקה גדולים בהם פנסוניק ושארפ. נקודות ציון משמעותיות בעיר הן טירת אוסקה.


== היסטוריה ==
האזור בו נמצאת העיר אוסקה נקרא בעבר נאניווה (Naniwa). הקיסר קוֹטוֹקוּ הפך את האזור לבירתו וכינה אותו Naniwa-no-miya שפירושו 'בירת נאניווה'. לא ברור מתי שונה שמה של העיר מנאניווה לאוסקה, אך השימוש הראשון הידוע בשם אוסקה היה בשנת 1496. מאז ומתמיד היה האזור קישור מרכזי בין הים ליבשה, בין יאמטו (שהיום נקראת נארה) ובין סין וקוריאה.
החל במאה השלישית הופיעו ביפן תלי קבורה גדולים, הקרויים קופון. הגדול שבתילים אלה מצוי באזור אוסקה ומיוחס לקיסר נינטוקו, שלפי המסורת מלך במאה הרביעית. דרומית ממרכז אוסקה נמצאים קברי מוזו שבסאקאי.
על פי רישומים היסטוריים, היפנים תושבי יָאמוֹטוֹ הגיעו לאזור לראשונה בשנת 663. הם נתקלו בהתנגדות מצד התושבים המקומיים ונלחמו בהם במשך 5 שנים שבסיומן הכתירו את הקיסר שלהם. נאניווה נוסדה בשנת 683 על ידי הקיסר תֶמוּ. הנסיך שוטוקו בנה בה את מקדש שיטנוג'י ("מקדש לאלים של ארבע רוחות השמים").
במאות השביעית והשמינית נאניווה שימשה כמקום הנופש של קיסרי יפן וכעיר נמל מרכזית. עם המעבר של בית המשפט הקיסרי למחוזות אחרים, חדלה נאניווה לשמש כעיר הבירה בשנת 745 אך המשיכה לשמש כנמל חשוב, עד לשקיעתה במאה ה-15.
בשנת 1496 מייסדי השין-בודהיזם החליטו להקים את מקדשם המרכזי על חורבות ארמון נאניווה. הדבר הביא להתנגדות מצד המצביא אודה נובונאגה, שבשנת 1570 החל במצור על המקדש. מצור זה נמשך 10 שנים ובסופו נכנעו הנזירים, המקדש נחרב ובמקומו הוקם 'מבצר אוסקה' עבור השליט הפיאודלי טויוטומי הידיושי. בשנת 1615 האשים אייאסו טוקוגאווה את הידיורי, בנו של הידיושי, בקשירת קשר נגדו ושלח צבא של 200,000 חיילים לכבוש את מבצר אוסקה, שמספר מגיניו הגיע ל-100,000. אחרי מצור של חודש ימים נפל המבצר והועלה באש.
במשך זמן רב אוסקה הייתה מרכז מסחרי חשוב ביפן כשאחוז גדול מהאוכלוסייה השתייך למעמד הסוחרים. במהלך תקופת אדו, אוסקה הפכה לאחת מארבע הערים הגדולות ביפן והשיבה לעצמה את מעמדה כעיר נמל חשובה וגדולה. מעמדה של אוסקה כעיר הוכרז ב-1 בספטמבר 1956 על ידי חוק ממשלתי.
בשנת 1970 התקיימה בעיר התערוכה העולמית אקספו 70', התערוכה העולמית הראשונה שהתקיימה ביבשת אסיה ומן הגדולות בהיסטוריה. 77 מדינות הציגו בתערוכה וביקרו בה 64,218,770 מבקרים.
נכון לשנת 2007, העיר אוסקה מונה 2,636,257 תושבים וצפיפותה 11,869 לכל קמ"ר.
תושבי אוסקה מדברים בניב המכונה אוסקה-בֶּן, המאופיין בעיקר על ידי השימוש בסיומת הֶן במקום נַאִי עבור שלילת פעלים.
על פי ההערכות, ישנם כ-118,000 תושבים זרים בעיר אוסקה. 91,500 התושבים הקוריאנים מרוכזים בעיקר באזור אִיקוּנוֹ.


== גאוגרפיה ואקלים ==
העיר ממוקמת בחבל הארץ קנסאי שבהונשו, על גדת נהר היודו באזור מפרץ אוסקה.
את מרכז אוסקה ניתן לחלק לעיר התחתית ולעיר העילית, הידועים כקיטה (北, צפון) ומינאמי (南, דרום). בקיטה נמצא אזור אומדה והשכונות הסובבות אותו, ובו נמצאים עסקים רבים וכן תחנת אוסקה. בקיטה ובנקנושימה הסמוכה נמצאים מרבים גורדי השחקים. ב-2014 נחנך גורד השחקים אבנו הארוקס שהוא הגבוה ביפן ומתנשא לגובה של 300 מטר. במינאמי נמצאים אזורי המסחר של נאמבה ושינסאיבשי וכן שכונת דוטונבורי.


== תחבורה ==
נמל התעופה הבינלאומי של אוסקה משמש בעיקר כנמל תעופה לטיסות פנים וטיסות מטען בינלאומיות. לעומתו משמש נמל התעופה הבינלאומי של קנסאי לטיסות הבינלאומיות של העיר וכן של אזור מפרץ אוסקה.


== ערים תאומות ==
גרמניה המבורג, גרמניה
ארצות הברית שיקגו, ארצות הברית
ברזיל סאו פאולו, ברזיל
אוסטרליה מלבורן, אוסטרליה
ארגנטינה בואנוס איירס, ארגנטינה


== ראו גם ==
המוזיאון הלאומי לאמנות של אוסקה


== קישורים חיצוניים ==

 אתר האינטרנט הרשמי של אוסקה (ביפנית)
אוסקה, באתר אנציקלופדיה בריטניקה (באנגלית)


== הערות שוליים ==