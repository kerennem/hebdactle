Respect הוא שיר משנת 1965 של אוטיס רדינג. בשנת 1967 הפך השיר ללהיט בביצועה של הזמרת אריתה פרנקלין בחברת התקליטים אטלנטיק רקורדס (השיר הוקלט באולפני FAME). מנגינת השיר בשני ביצועיו הראשונים שונה באופן משמעותי ואף שהוכנסו במילות השיר רק שינויים קטנים, גוון הסיפור המסופר בו השתנה. השיר בגרסתו של אוטיס רדינג היא תחינה של אדם נואש, אשר יתן לאהובתו כל אשר תבקש, אם תכבדו כאשר הוא שב לביתו. לעומת זאת, שירה של פרנקלין הוא בבחינת הצהרה של אשה חזקה ומלאת ביטחון, אשר לה כל אשר בן זוגה רוצה. היא מעולם לא הזיקה לו ותובעת "כבוד".
משיצא לאור השיר בביצועה של פרנקלין, הוא הפך לנקודת ציון לתנועה הפמיניסטית. השיר זכה להערכה רבה על ידי מבקרי מוזיקה ודורג כאחד השירים הטובים בסוגת הרית'ם אנד בלוז ואחד השירים הגדולים בכל הזמנים. בשנת 1968 זכה השיר בביצוע של פרנקלין בשני פרסי גראמי בקטגוריות "הקלטת הרית'ם אנד בלוז הטובה" ו"ביצוע קולי נשי לשיר רית'ם אנד בלוז". בשנת 1987 הוכנס השיר להיכל התהילה של פרסי גראמי. בשנת 2002 הוסיפה ספריית הקונגרס את הקלטת השיר בביצועה של פרנקלין למרשם ההקלטות הלאומי האמריקאי, זאת כאות הוקרה לזמרת. השיר מופיע במקום החמישי ברשימת 500 השירים הגדולים בכל הזמנים שערך המגזין "רולינג סטון" בשנת 2004, במקום הראשון ברשימה מעודכנת שערך המגזין בשנת 2021 ובמקום הרביעי ברשימת "שירי המאה" בסקר שנערך בארצות הברית בשנת 2001 בין נבחרי ציבור ואנשי תעשיית המוזיקה.


== קישורים חיצוניים ==
 מידע על היצירה "Respect" באתר מיוזיק בריינז
 סרטון השיר "Respect" באתר יוטיוב