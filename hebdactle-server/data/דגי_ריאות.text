דגי ריאות (שם מדעי: Dipnoi) היא תת-מחלקה בקבוצת דגי הגרם, שהם הן בעלי זימים (כשאר הדגים) והן בעלי ריאות (כמו חוליתנים יבשתיים). תת-מחלקה זו התפתחה מדגי גרם. מדגי הריאות שרדו רק מינים בודדים והם מוגדרים כמאובנים חיים משום שבמשך מאות מיליוני השנים האחרונות, מספר הפרטים החיים ששרדו בכל מין כזה היה כה קטן, עד שכיום קל יותר למצוא מאובנים של בני מינים אלה מאשר פרטים חיים שלהם. דגי הריאות מהווים חיזוק חשוב לטענה של חוקרי האבולוציה, שעל פיה, מוצאם של החולייתנים השייכים לקבוצת בעלי ארבע רגליים הוא מהדגים. מדגי הריאות התפתחו גם דגי הגרם בעלי שלפוחית הציפה.
הקבוצה כוללת שתי סדרות: דגי ריאות אוסטרליים בהם מצוי מין יחיד - דג ריאות אוסטרלי ובעלי שתי ריאות בהם שני משפחות: דגי ריאות דרום-אמריקאים ודגי ריאות אפריקנים.
דגי הריאות חיים במים מתוקים בוציים, שם כמות החמצן מועטה, ועל כן הם מחויבים לנשום מחוץ למים. דגי הריאות הם אוכלי כול, בעיקר בשר – הם טורפים דגים אחרים. בשבי, הם מתרגלים לאכול תולעים.
כמו אצל מרבית הדגים, ההפריה היא חוץ גופנית – הזכר מפריש את זרעו על הביצים אחרי שהנקבה מטילה אותן ונשאר לשמור על הביצים לאחר ההפריה. רביית דגי הריאות בשבי נדירה.


== מיון ==
תת-מחלקה דגי ריאות (Dipnoi)
סדרה דגי ריאות אוסטרליים (Ceratodontiformes)
משפחה בעלי ריאה אחת (Ceratodontidae)
סוג ומין יחיד דג ריאות אוסטרלי (Neoceratodus forsteri)
סדרה בעלי שתי ריאות (Lepidosireniformes)
משפחה דגי ריאות דרום-אמריקאים (Lepidosirenidae)
סוג ומין יחיד דג ריאות דרום-אמריקאי (Lepidosiren paradoxa)
משפחה דגי ריאות אפריקנים (Protopteridae)
סוג דג ריאות אפריקני (Protopterus)
מין דג ריאות אפריקני משויש (Protopterus aethiopicus)
מין דג ריאות מזרח-אפריקני (Protopterus amphibius)
מין דג ריאות מערב-אפריקני (Protopterus annectens)
מין דג ריאות אפריקני מנומר (Protopterus dolloi)


== קישורים חיצוניים ==

דגי ריאות, באתר ITIS (באנגלית)
דגי ריאות, באתר NCBI (באנגלית)
דגי ריאות, באתר Animal Diversity Web (באנגלית)
דגי ריאות, באתר אנציקלופדיה בריטניקה (באנגלית)