ניב המלך (Steroids) הם מולקולות המכילות גרעין סטרואידי אשר בנוי מ-4 טבעות פחמניות קבועות (קבוצת ציקלופנטאן-פננטרן cyclopenta[a]phenantrene). הסטרואידים הם סוג של ליפידים עם שלד פחמני, והידוע בהם הוא הכולסטרול. מקורו של סטרואיד זה, וכן של שאר הסטרואידים הוא בתרכובת האורגנית סטרול ומכאן שמם (דהיינו, מכאן התחילית Stero). אל הגרעין הסטרואידי נקשרות קבוצות שונות אשר יכתיבו פעילות שונה.
הסטרואידים הטבעיים כוללים את הורמוני המין הזכריים והנקביים (אנדרוגנים ואסטרוגנים), את ההורמונים של קליפת יותרת הכליה וכן פרוגסטרון, מלחי מרה וסטרולים. כמו כן קיימים סטרואידים סינתטיים למטרות טיפול רפואי. סטרואידים סינתטיים מיוצרים על פי רוב מכולסטרול.
מרבית ההורמונים הסטרואידיים חוצים את ממברנות התאים ומתקשרים לקולטנים תוך-תאיים. זאת בניגוד למרבית ההורמונים האחרים שמתקשרים לקולטנים על גבי הממברנות. אחת הסיבות לכך היא שמתוקף היותם ליפידים, גדל הסיכוי שמולקולות הסטרואידים יתמוססו בממברנת תאי המטרה (אשר היא שומנית בעיקרה), יכנסו אל תוך התא, ויפעלו שם.


== סוגי סטרואידים ==
סטרואידים אנאבוליים (כלומר, סטרואידים בוני רקמות), הם סטרואידים אשר מתקשרים לקולטנים אנדרוגניים ובכך מאיצים גידול של שרירים ועצמות. סטרואידים אנאבוליים משמשים לעיתים ספורטאים בניגוד לכללי התחרות הספורטיבית.
קורטיקו סטרואידים הם הורמונים סטרואידים המיוצרים על ידי בלוטת קליפת יותרת הכליה (קורטקס הכליה) . ישנם שני סוגים של קורטיקוסטרואידים:
גלוקו-קורטקואידים מווסתים אספקטים שונים של המטבוליזם ומערכת החיסון ומשמשים כתרופה לדלקות למשל אצל חולי אסתמה וחולי פרקים. לדוגמה, קורטיזול הוא גלוקו-קורטיקואיד המדכא את מערכת החיסון ומשמש ברפואה לאחר השתלת איברים.
מינראלו-קורטיקואידים - קורטקואידים מינרליים מסייעים בוויסות במערכת הדם. לדוגמה אלדוסטרון.
סטרואידי מין הם תת-קבוצה של הורמוני מין האחראים להבדלים בין זכרים לנקבות.
פיטוסטרולים הם סטרואידים המופיעים בצמחים.
ארגוסטרול הם סטרואידים המופיעים בפטריות.


== קישורים חיצוניים ==
משה זילבר, פלא רב סיכונים - אין ספק שלעתים מתן סטרואידים הכרחי ואף מציל חיים, אבל רשימה ארוכה של תופעות לוואי קשות מחייבת משנה זהירות, באתר הארץ, 13 בינואר 2007 (עודכן ב-5 בספטמבר 2011)
סטרואיד, באתר אנציקלופדיה בריטניקה (באנגלית)


== הערות שוליים ==