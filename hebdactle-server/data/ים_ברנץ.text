ים בָּרֶנְץ (באנגלית: Barents Sea, בנורווגית: Barentshavet, ברוסית: Баренцево море) הוא חלק מאוקיינוס הקרח הצפוני המצוי צפונית לנורווגיה ולרוסיה. ים זה קרוי על שם המגלה ההולנדי וילם ברנץ (Willem Barents). הים מצוי על מדף יבשתי עמוק, שעומקו 230 מטרים. הים נמצא בין יבשת אירופה, האי סבאלברד (ששייך לנורווגיה) והאיים ארץ פרנץ יוזף ונובאיה זמליה (השייכים לרוסיה).
לחוף ים זה מצויים הנמלים מורמנסק שברוסיה ווארדו שבנורווגיה, בשל העובדה שהים אינו קופא בשל זרמי ים חמים ובהם הזרם הצפון אטלנטי.
בים ברנץ מתערבבים שלושה סוגי מים:

מים מלוחים חמים המגיעים מהאוקיינוס האטלנטי, להם טמפרטורה מעל 3°C והמליחות מעל 35 psu.
מים ארקטיים קרים המגיעים מצפון, להם טמפרטורה של כ־0°C ומליחות מתחת ל-35 psu.
מים חמים שאינם מלוחים המצויים קרוב לחוף היבשת, שהטמפרטורה שלהם מעל 3°C והמליחות שלהם נמוכה מ-34 psu.בשל הטמפרטורה הגבוהה יחסית של הזרם הצפון אטלנטי, בים ברנץ אוכלוסיית בעלי חיים וצמחים עשירה יותר יחסית לאזורים באותם קווי רוחב. המים המתוקים הנמסים מהקרחונים יוצרים שכבה של מים מתוקים יחסית מעל שכבת מי הים. בשכבה זו מספר רב של סוגי פלנקטון (בהם: Calanus finmarchicus, Calanus glacialis, Calanus hyperboreus, Oithona וסרטני קריל, שגם אוכלים את הקטנים מהם).
כמו כן באזור מספר רב של סוגי דגים (כגון בקלה), האוכלים את הפלנקטון, כלבי ים ועופות ים כגון אוריה מצויה ואוריית ברוניך האוכלים את הדגים הרבים.
אזורים מרובי דגים אלה הם בעלי חשיבות כלכלית רבה לנורווגיה ורוסיה.
במהלך המלחמה הקרה שימשו חופי ים ברנץ אזורים מוגנים עבור צוללות טילים בליסטיים. באזור זה נהגו הצוללות להשליך לים פסולת גרעינית - מנהג שזיהם את הים, וגרם חשש בקרב ארגוני איכות הסביבה.
בשנות ה-70 החל חיפוש נפט בים ברנץ. באזור סנוהביט התגלה שדה נפט רחב היקף המנוצל על ידי נורווגיה.
שדה הנפט הגדול ביותר בים ברנץ הוא שדה שטוקמן בצד הרוסי של ים ברנץ.
רוסיה ונורווגיה חלוקות ביניהן על השליטה בים ברנץ.


== קישורים חיצוניים ==

שימור בעלי החיים בים ברנץ
האקלים ושינויים האקלים בים ברנץ
ים ברנץ, באתר אנציקלופדיה בריטניקה (באנגלית)