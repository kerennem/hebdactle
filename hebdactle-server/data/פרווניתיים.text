פרווניתיים (שם מדעי: Theraphosidae; נקראים גם טרנטולות) הם משפחת עכבישים בעלי ממדים גדולים והם הכבדים שבעכבישים החיים כיום.
בהתאם לנתונים של World Spider Catalog המשפחה כוללת כ-150 סוגים, חלקם כמו ביסטריופלמה התגלו רק בעשור השני של המאה ה-21.


== תת-משפחות ==
Acanthopelminae
Aviculariinae
Eumenophorinae
Harpactirinae
Ischnocolinae
Ornithoctoninae
Poecilotheriinae
Selenocosmiinae
Selenogyrinae
Spelopelminae
Stromatopelminae
Theraphosinae
Thrigmopoeinae


== מאפיינים ==
בני משפחת הפרווניתיים ניזונים מחרקים, עכברים ויונקים קטנים, לטאות, צפרדעים, עטלפים ועופות קטנים. הפרווניתיים נפוצים כמעט בכל חצי הכדור הדרומי ואף מצפונה לו. בית הגידול הטבעי של הטרנטולות שוכנות הקרקע הוא עלי שלכת יבשים שנשרו אל הקרקע ומחילות, או מחילות תחת אבנים וגזעי עצים. לעיתים ישכנו תחת עצם כלשהו אף ללא מחילה. הטרנטולות שוכנות העצים חיות, כפי שמרמז שמן, על צמחייה מסוגים שונים, שיחים ואף על צמרות עצים.
בכל הטלה של בני משפחת הפרוונית מטילה הנקבה בין 100 ל-2000 ביצים, עליהם היא שומרת במשך 6–7 שבועות, בהתאם למין.
אורך החיים של הטרנטולות הוא מהגבוהים בעולם פרוקי הרגליים: הנקבות יכולות לחיות במינים מסוימים עד ל-50 שנים. הזכרים מאריכי חיים פחות ותוחלת חייהם 5–12 שנים, בהתאם למין.
מוטת הרגליים של טרנטולה בוגרת יכולה להגיע עד ל-30 סנטימטר. על אף גודלן ודמותן המאיימת, הפרווניות לרוב אינן מזיקות לאדם, אלא לכאלה הרגישים במיוחד לנשיכותיהן. גופן של רוב הטרנטולות מכוסה שערות דקות ומבריקות, מעין קטיפה, ובטנן של אלו מהעולם החדש, כמו למשל לבנת הברכיים הענקית מכוסה שערות צורבות, בעלות מנגנון נעיצה חד כיווני, שמועפות בעת הצורך על התוקף, וגורמות לגירוי. טרנטולות אלו בדרך כלל אינן נושכות, והארס משמש אותן אך ורק לתפיסת הטרף ושיתוקו. לעומתן, טרנטולות מהעולם הישן, כמו הקובלט בלו, מסתמכות על ארסן החזק יותר, ואין להן שערות צורבות.
בארץ ישראל מין אחד מוגדר ממשפחת הפרווניתיים, פרוונית שחורה, שלא נחקר דיו (קיימים בו לפחות שלושה מינים שטרם סווגו), ונחשבה בעבר לגדולה בעכבישי ישראל.


== קישורים חיצוניים ==
אסף רונאל, צפו: עכבישי ענק צדים חיות באמזונס, באתר הארץ
פרווניתיים, באתר ITIS (באנגלית)
פרווניתיים, באתר NCBI (באנגלית)
פרווניתיים, באתר Animal Diversity Web (באנגלית)
פרווניתיים, באתר האנציקלופדיה של החיים (באנגלית)
פרווניתיים, באתר GBIF (באנגלית)
רבייה אצל טרנטולות(הקישור אינו פעיל)
אנטומיה של הטרנטולה(הקישור אינו פעיל)
פרווניתיים, באתר אנציקלופדיה בריטניקה (באנגלית)


== הערות שוליים ==