מרוץ אופניים הוא ענף ספורט שבו נערכת התחרות ברכיבה על אופניים. קיימים מספר סוגי תחרויות המקובלים בענף זה:

מרוץ אופני כביש – מרוצים הנערכים על כבישים סלולים. מרוצים אלה הם הענף הוותיק ביותר והענף שזוכה לפרסום הרב ביותר מבין סוגי המרוצים. בתוך עולם מרוצי הכביש ישנן כמה קטגוריות עיקריות:
מרוץ חד יומי – מרוצים הנערכים למספר שעות ביום אחד. מרוצים מפורסמים בני עשרות שנים מסוג חד יומיים הם הפריז-רוביי, ליאז'-בסטון-ליאז', ועוד.
מרוץ רב יומי – מרוצים המוזנקים יום אחר יום, בדרך כלל למספר ימים ועד לשלושה שבועות (גראנד טורס). מרוצי שלושת השבועות המוכרים הם הטור דה פראנס, הג'ירו ד'איטליה, והוואלטה של ספרד.
מרוצי הקפות – מרוצים חד יומיים הנערכים בדרך כלל ברחובות ערים שנסגרו לטובת המרוץ, ומאפשרים לקהל לצפות ברוכבים במשך כל המרוץ. למרוצים אלה פעמים רבות אופי דינמי והתקפי, מרובי פניות והאצות.מרוצי אופני הרים – הנערכים בתנאי שטח משובשים ודרכי עפר, הם ענף שהתפתח ב-25 השנים האחרונות וצובר פופולריות הולכת וגדלה (ראו למשל אליפות אירופה באופני הרים). בתחום מרוצי אופני ההרים מספר קטגוריות עיקריות:
קרוס קאנטרי (XCO) – מרוצים קצרים ואינטנסיביים יחסית (בין שעה לשעתיים בדרך כלל). מרוץ אופני ההרים באולימפיאדה היה מקטגוריה זו.
מרתון אופני הרים (XCM) – מרוצים ארוכים יחסית (שעתיים עד שש שעות ע"פ רוב) הן חד יומיים והן רב יומיים. דוגמה למרתון אופני הרים חשוב הוא המרוץ הרב יומי קייפ-אפיק בדרום אפריקה.
אנדורו (Enduro) – מרוצים המתנהלים במורד במסלולי רכיבה טכניים ותלולים בהם מתבצעים קטעי המדידה בהזנקות בדד, ובין מקטע אחד לשני ישנם קטעי התשה בהם מטפסים המתחרים חזרה כדי לצאת למקטע נוסף.
דאונהיל (Downhill) – מרוצים המתנהלים במורד במסלולי רכיבה טכניים ותלולים באופן קיצוני, בדרך כלל באתרי סקי. ההזנקות הן הזנקות בדד. העלייה לתחילת המסלול חזרה מתבצעת בדרך כלל ברכבלי הסקי ולא ברכיבה.
סייקלוקרוס – שילוב של מרוץ על כביש ובדרכי עפר בוציות הכוללות מכשולים. סוג מרוצים זה פופולרי באירופה בעונת החורף.
מרוצים על מסלול באצטדיון סגור – ולודרום (velodrome) -מרוצים של אופני מסלול. למרוצים אלו יש היסטוריה ארוכה, אך הם מוגבלים למדינות ולערים שבהן יש ולודרום ומספרן של אלו הוא קטן יחסית.
מרוצים באופני BMX – אופני BMX זהו סוג מרוצים חדש יחסית, שצובר פופולריות בעולם בשנים האחרונות וצורף לתוכנית האולימפית באולימפיאדת בייג'ינג (2008)
מרוצי עפר (גראבל) – תחום חדש יחסית של רכיבה שיצא מעולם הסייקלוקרוס. האופניים עצמם דומים אולם עברו התאמה לרכיבה למרחקים ארוכים בדרכי עפר ובניגוד לסייקלוקרוס הדגש פה הוא על סבולת למרחקים ארוכים.


== קישורים חיצוניים ==

 מרוץ אופניים ברחובות, יומני כרמל אוקטובר 1950 (התחלה 3:34)
כתבות בנושא תחרויות אופניים, אתר בייקפאנל.
מרוץ אופניים, באתר אנציקלופדיה בריטניקה (באנגלית)