ריצ'רד באקמינסטר "באקי" פולר (באנגלית: Richard Buckminster “Bucky” Fuller;‏ 12 ביולי 1895 - 1 ביולי 1983) היה אדריכל, מהנדס, ממציא, פילוסוף ואיש רוח וחזון אמריקאי. עסק במגוון רחב מאוד של תחומים, ביניהם עיצוב, מתמטיקה, קרטוגרפיה וחקר החלל. פולר ידוע בעיקר בזכות פיתוח הכיפה הגאודזית ולזכותו המצאות ופיתוחים רבים נוספים.


== ביוגרפיה ==
פולר נולד במילטון, מסצ'וסטס, למשפחה שנודעה כמורדת במוסכמות, והחינוך שקיבל השפיע עליו בכיוון זה. בין השנים 1913 עד 1915 למד באוניברסיטת הרווארד עד שסולק משם בשל בעיות משמעת ו"היעדר אחריות". הוא מעולם לא השלים את לימודיו והשכלתו הרבה הייתה אוטודידקטית. בזמן מלחמת העולם הראשונה הוא שירת בחיל הים האמריקאי כמפקד שייטת סירות. לאחר המלחמה התקבל לאקדמיה של חיל הים בזכות כמה המצאות ושיטות להצלת חיי אדם שפיתח במהלך שירותו בצי. באותה תקופה גם התחתן עם אן היולט שהייתה בתו של אדריכל וצייר אמריקאי. היולט, שהיה פעיל מאוד בענף הבנייה והמציא אף הוא פטנטים, הזמין את פולר להיות שותף עסקי בחברת בנייה שהתבססה על בלוק לחץ מיוחד שהמציא. בשנת 1927, במהלך עבודתו כמפקח בנייה בחברה זו, נפטרה בתו בת ה-4 ממחלה קשה, ומעט לאחר מכן הוא אף פוטר מהחברה בשל קשיים כלכליים אליהם נקלעה החברה. שנה משברית זו היוותה נקודת מפנה בחייו של פולר, שהחליט להקדיש את חייו לפיתוח טכנולוגי ולמציאת דרכים יעילות לניצול אנרגיה לרווחתם של בני האדם ולטובת החברה האנושית.
עוד באותה שנה פיתח פולר את "בית הדימקסיון" (ראו בהמשך), מבנה מגורים קומפקטי וידידותי לסביבה. לאחר מכן פיתח דגם מכונית בעל אותו שם - "מכונית הדימקסיון", שהייתה מכונית ל-12 אנשים, מהירה, נוחה וחסכונית מאוד באנרגיה - כ-12 ק"מ לליטר בנזין. בתחילת שנות ה-40 היה ניסיון לייצר את הרכב החדשני בייצור המוני, אך התוכנית נגנזה מסיבות לא ברורות. יש הטוענים כי מודל "Type 2" המפורסם של פולקסווגן עוצב בהשראת מכונית זו.
במהלך שנות ה-40 פיתח את הכיפה הגאודזית כפתרון לבעיות סביבתיות בכדור הארץ. המצאה זו היא הידועה ביותר של פולר והיוותה השראה לאדריכלים, סופרים ובמאי קולנוע רבים (ראו בהמשך). ההישג המעשי הגדול ביותר שלו בתחום זה הייתה בניית הכיפה הגאודזית בתערוכה העולמית במונטריאול ב-1967.
מ-1958 עבד באקמינסטר פולר כמרצה באוניברסיטת דרום אילינוי והוענקו לו תוארי כבוד על ידי אוניברסיטאות שונות. הוא נהייה מרצה מבוקש, ופופולרי במיוחד בקרב הדור הצעיר. בשנת 1968 אף ביקר בישראל והשתתף בוועידה לתכנון ירושלים שלאחר מלחמת ששת הימים.
פולר נפטר ב-1983 בגיל 88, ובאותה שנה, מעט לפני מותו, העניק לו הנשיא רונלד רייגן את מדליית החירות הנשיאותית, עיטור הכבוד האזרחי הגבוה ביותר בארצות הברית.


== פילוסופיה והשפעה ==

דווקא לאחר המשברים שחווה פולר בסוף שנות ה-20, הוא החל להגות רעיונות שונים ופיתח תפישות פילוסופיות וחברתיות. פולר תהה לגבי עתיד האנושות - האם תוכל לשרוד למשך דורות רבים נוספים, או שמא כיוון התפתחותה יביא אותה לבסוף לכליה. מעבר לכך, הוא תהה כיצד הוא - באופן אישי - יוכל לתרום לכך שתשרוד. בין השאר, חשב - כאינדיבידואל יוכל לסייע רבות לחברות, ארגונים גדולים ומדינות, ואף לאנושות בכלל, באמצעות "חוברת ההפעלה לספינת החלל 'כדור הארץ'" שהוא כתב (Operating manual for Spaceship Earth), בה הסביר כיצד יש לנהל נכון את משאבינו על פני כדור הארץ על מנת לשרוד ב"מסע של האנושות". מתקן "ספינת החלל כדור הארץ" שנמצא במרכז אפקוט שבפלורידה, נבנה בהשראתו ב-1982 וצורתו - ככיפה גאודזית ענקית.
פולר, או בכינויו "באקי" (Bucky), היה ידוע כנונקונפורמיסט מושבע, וייתכן שמסיבה זו היה אהוד במיוחד על דורות של צעירים משנות ה-60 ועד מותו ב-1983. הוא היה בעל השפעה רבה גם על דור "ילדי הפרחים" וחברי תנועות נוער בזכות השקפת עולמו אודות "הסינתזה החדשה שיש ליצור בין האדם לטבע, והצורך לסגת מתרבות הצריכה הבזבזנית וההרסנית". ילדי הפרחים האמינו אמנם בכוחה של האהבה, בעוד שפולר האמין בכוחו של היחיד ובכוחה של הטכנולוגיה - אך מטרתם הסופית הייתה זהה.
הכיפות הגאודזיות שפיתח פולר נבנו מתוך תפישה של קירוי שטחים עצומים על ידי מבנה קל וחזק. אף שהכיפות הגדולות ביותר מסוג זה שהוקמו עד היום אינן גדולות מכ-200 מ', חזונו של פולר היה קירוי של ערים שלמות. רעיונות אלו היוו השראה לסופרי מדע בדיוני רבים, שראו את הכיפה הגאודזית כסמל ליכולת יצירת סביבות מקורות ומוגנות.
רבים רואים את באקמינסטר פולר כאדם רב כישורים, צאצא ישיר של דור "אנשי האשכולות" של הרנסאנס דוגמת לאונרדו דה וינצ'י, פיליפו ברונלסקי, מיכלאנג'לו ועוד. גישתו הפילוסופית של פולר הייתה דומה מאוד לזו של ארכימדס לפניו, אשר אמר - לפי המסורת -"תנו לי נקודת משען וארים את העולם".


== עבודות והמצאות עיקריות ==

הכיפה הגאודזית.
תכנון ובניית הביתן האמריקאי בתערוכת אקספו 67' במונטריאול - כיפה גאודזית שנבנתה במיוחד לתערוכה ונקראת "הביוספירה של מונטריאול".
למספר המצאות של פולר ניתן השם DYMAXION שהוא קיצור ל-"DYnamic MAXimum TensION":
Dymaxion House - בית מגורים טרומי.
Dymaxion Car - מכונית חדשנית המסתובבת על צירה 180 מעלות ובעלת צריכת דלק מזערית.
Dymaxion Map - טכניקת מיפוי של כדור הארץ
כדור הרגל "הקלאסי" בעל פאות משושות ומחומשות שאומץ על ידי פיפ"א באופן רשמי ב-1970.


== ראו גם ==
פולרן - סוג מולקולה בעלת מבנה גאודזי ששמה הוא מחווה לבאקמינסטר פולר. נקראת גם באקמינסטרפולרן או כדור באקי.


== קישורים חיצוניים ==
באקמינסטר פולר, באתר MacTutor (באנגלית)
המכון של באקמינסטר פולר, כולל מספר מקוון מעבודותיו.
אודות באקמינסטר פולר באתר מוזיאון המדע.
הערות על עבודותיו של באקמינסטר פולר
סינרגטיה באתרי האינטרנט
Build Genius: Zome System
רשימת מקורות על באקמינסטר פולר
באקמינסטר פולר, שאלות ותשובות
באקמינסטר פולר ברשת הטלוויזיה PBS
מאמר מקוון על חותמו של באקמינסטר פולר
בית דיימקשן במוזיאון הנרי פורד
דיון בנוגע לבאקמינסטר פולר The State of Things
באקמינסטר פולר ותקשורת בין-כוכבית: 'An Unlikely Oracle: R. Buckminster Fuller' 
The Buckminster Alternative חייו של פולר כשיעור בחיים
בניית כיפה גאודזית דום ע"פ "באקי"
קבוצת מעריצים בפייסבוק על צורת הכיפה הגאודזית דום
באקמינסטר פולר, באתר אנציקלופדיה בריטניקה (באנגלית)
באקמינסטר פולר, באתר "Find a Grave" (באנגלית)
זיוה שטרנהל, סיפורו של בניין נשכח אחד, באתר הארץ, 12 בינואר 2022


=== הקלטות אודיו ווידאו ===