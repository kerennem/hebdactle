לואי דה פינס דה גלארזה (בצרפתית: Louis Germain David de Funès de Galarza;‏ 31 ביולי 1914 – 27 בינואר 1983) היה שחקן קולנוע צרפתי. דה פינס נחשב לאחד השחקנים הבולטים של הקומדיה הצרפתית של שנות ה-60 וה-70 של המאה ה-20.


== חייו ==
דה פינס נולד בפרוור פריזאי לזוג שהיגר מספרד (היו לו גם שורשים פורטוגזים מצד אמו). את דרכו החל כנגן פסנתר ג'אז בברים, ובקריירת משחק החל כשחקן תיאטרון, שם זכה להצלחה בינונית בלבד. לפרסום זכה משהפך לשחקן קומי בסרטי סלפסטיק צרפתיים. הצלחתו הגדולה באה בהיותו בן 49 עם הסרט "השוטר מסן טרופז" (1964), קומדיה בה גילם שוטר עצבני, אנוכי ומגוחך, אשר הצלחת הסרט גררה מספר סרטי המשך.
בסרטיו שיחק דה פינס לצד גדולי שחקני צרפת, כמו ז'אן גאבן ובורביל. למרות יכולתו לגלם תפקידים רציניים, הוא לוהק בעיקר לתפקידים קומיים. עיקר האפקט הקומי במשחקו נבע ממִנעד רחב של הבעות פנים קיצוניות וביכולתו לעבור בקלות בין הבעות זעם, שביעות רצון או תדהמה. דמותו הטיפוסית הייתה של גבר גוץ בגיל העמידה, היפראקטיבי, תככן ובעל התקפי זעם בלתי נשלטים ומעוררי גיחוך.
דה פינס הופיע בחייו בלמעלה מ-150 סרטים, וכיכב ברבים מהם. דה פינס ביים סרט אחד בחייו, יחד עם היוצר ז'אן ז'ירו את הסרט "הקמצן" (L'avare), שיצא לאקרנים בשנת 1980 ונחל כישלון קופתי.
למרות הצלחתו הרבה בצרפת ובשאר מדינות אירופה, כמו גם בישראל וברית המועצות, הוא נותר בלתי ידוע במדינות דוברות אנגלית. בארצות הברית התפרסם לראשונה רק בשנת 1973 עם יציאתו לאקרנים של הסרט "הרפתקאות רבי יעקב", שצולם בחלקו בניו יורק.
דה פינס סבל מבעיות לב וסיכן את בריאותו עם כל הופעה, אך למרות זאת המשיך להופיע עד מותו בגיל 68 מהתקף לב. דה פינס היה חובב נלהב של ורדים, ובטירה של אשתו הוקמה לכבודו אנדרטה בדמות גינת ורדים, בה אחד הזנים קרוי על שמו – "לואי דה פינס רוז".


== פילמוגרפיה עיקרית ==


== קישורים חיצוניים ==

 אתר האינטרנט הרשמי של לואי דה פינס
 לואי דה פינס, במסד הנתונים הקולנועיים IMDb (באנגלית)
 לואי דה פינס, באתר AllMovie (באנגלית)
 לואי דה פינס, באתר Rotten Tomatoes (באנגלית)
 "לואי דה פינס", במסד הנתונים הקולנועיים Kinopoisk.ru (ברוסית)
 לואי דה פינס, באתר MusicBrainz (באנגלית)
 לואי דה פינס, באתר Discogs (באנגלית)
אלון גור אריה, לא סתם מטומטם, מטומטם מקצועי, באתר ynet, 20 באוגוסט 2010
אורי קליין, מצטער, טעיתי: לואי דה פינס הוא קומיקאי ענק, באתר הארץ, 10 בנובמבר 2016
לואי דה פינס, באתר "Find a Grave" (באנגלית)