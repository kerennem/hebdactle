אַמוּר (ברוסית: Амур; בסינית מפושטת: חֵיילונְג גְּ'יַאנְגּ, 黑龙江; בסינית מסורתית: 黑龍江; במונגולית: Хара-Мурэн), הוא נהר הזורם בצפון-מזרח אסיה וגובל במדינות רוסיה, סין ומונגוליה. יחד עם נהרות השילקה והאונון, אשר מהווים חלק ממקורותיו, הוא מגיע לאורך של כ-4,416 ק"מ.
הנהר, אשר נקרא Hēilóng Jiāng בסינית ("נהר הדרקון השחור") זורם מזרחה ונשפך למצר הטטרים (או ליתר דיוק לאַמוּר לימאן), הוא הנהר העשירי באורכו בעולם. הנהר מהווה את קו הגבול בין סין ובין רוסיה לאורך כ-2,300 ק"מ. זהו הגבול לאורך נהר הארוך ביותר בעולם. יחד עם מקורותיו, מגיע אגן הניקוז של האמור לשטח של 1,855,000 קמ"ר.
הנהר מפריד בין מנצ'וריה הפנימית, מצפון לו, השייכת לרוסיה, ובין מנצ'וריה החיצונית מדרומו, השייכת לסין. פרובינציית חיילונגג'יאנג הסינית מדרומו קרויה על שמו כמו גם מחוז אמור הגובל בו ברוסיה.
האימפריה הרוסית קיבלה שליטה על כל השטחים מצפון לנהר במסגרת חוזה אייגון (1858). רוסיה קיבלה גם את האדמות שממזרח לאוסורי והאמור התחתון במסגרת אספת פקין (1860). לאחר קבלת השליטה על שטחים אלו, הגיעו מתיישבים רוסים לאזור והקימו ערים כגון: בלגובשצ’נסק וחברובסק.
הנהר מהווה סמל וגורם גאופוליטי חשוב ביחסים בין רוסיה וסין. לנהר הייתה חשיבות גבוהה במיוחד בתקופה שלאחר השבר הפוליטי בין ברית המועצות וסין בשנות ה-60.
הגשר הקבוע הראשון על האמור (גשר חברובסק) הושלם בשנת 1916. הדבר איפשר לרכבות על המסילה הטרנס-סיבירית לעבור את הנהר לאורך כל השנה ללא צורך בשימוש במעבורות או במסילות זמניות שהונחו על הנהר כשהיה קפוא. בשנת 1941 התווספה גם מנהרה עם מסילה מתחת לנהר.
הדג הגדול ביותר החי בנהר הוא הקלוגה שאורכו מגיע עד 5.6 מטרים.


== מקורות הנהר ==
נהר האוסורי – יורד מגבול קוריאה ומאזור ולדיווסטוק וזורם צפונה עד האמור. אורכו 855 ק"מ והוא מהווה גבול בין סין ובין רוסיה. בשפך האוסורי לאמור נמצאת העיר חברובסק, העיר הגדולה באגן הניקוז של האמור. בחברובסק נמצא גשר על האמור שאורכו הוא 2,146 מטר .
נהר הסונגהואה (סונגרי) – מקור המים הארוך ביותר של האמור. אורכו 1,840 ק"מ. יורד מגבול קוריאה וזורם צפונה. עובר בדרכו במחוז חיילונגג'יאנג ובסמוך לערים המנצ'וריות ג'יאמוסי וחרבין. מצפון למקום הישפכו אל האמור, נמצא האזור היהודי האוטונומי אשר בירתו היא בירוביג'ן.
נהר הזיה – יורד דרומה מהרי סטנובוי עד השפכו לאמור ליד העיר בלגובשצ'ינסק. אורכו הוא 1,208 ק"מ.
נהר הבוריה – יורד דרומה מהרי בוריה. אורכו 716 ק"מ.
נהר השילקה – נוצר משני נהרות אשר יוצאים מדרום להרי יבלונוי, האונון והאינגודה ואורכו 950 ק"מ.
נהר הארגון – יוצא מהרי חינגן הגדולים שבחבל מנצ'וריה. תחילה הוא פונה מערבה, אך ליד ימת דלאי נור הוא פונה צפונה ומהווה את הגבול בין רוסיה ובין סין עד השפכו לאמור. אורכו 1,275 ק"מ.לאחר שקלט את כל יובליו, מגיעה ספיקת הנהר ל-9,819 מ"ק בשנייה.


== שימוש בני האדם בנהר ==
שני גורמים מגבילים את השימוש בנהר לשיט אוניות. ראשית, שפך הנהר אל הים מצוי באזור צפוני והים בו קפוא במשך שישה חודשים בשנה. שנית, הנהר מפותל מאוד, דבר ההופך את התחבורה האווירית, ולעיתים גם את היבשתית, ליעילה יותר. בהתאם לכך, האמור ויובליו משמשים בעיקר להעברת עצים הנכרתים באזורים המיוערים הגובלים בנהר.


== קישורים חיצוניים ==

מידע ומפה על נהר האמור (באנגלית)
אמור, באתר אנציקלופדיה בריטניקה (באנגלית)