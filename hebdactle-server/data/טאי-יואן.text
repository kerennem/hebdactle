טָאי-יוּ'אן (בסינית: 太原; פין-יין: Tàiyuán) היא נציבות עירונית, עיר הבירה והעיר המאוכלסת ביותר במחוז שאנשי שבצפון-מרכז הרפובליקה העממית של סין. ע"פ מפקד האוכלוסין משנת 2020 התגוררו בנציבות העירונית 5,304,061 תושבים, מתוכם 4,529,141 בשטח האורבני.


== היסטוריה ==
טאי-יואן היא עיר עתיקה בעלת היסטוריה של יותר מ-2,500 שנים. העיר נוסדה בשנת 497 לפנה"ס תחת השם "גִ'ינְיָאנְג" בשלהי תקופת המדינות הלוחמות, ושימשה מרכז אסטרטגי למדינת ג'או העתיקה. לאחר כיבוש ג'או על ידי שושלת צ'ין בשנת 221 לפנה"ס, הפכה העיר לאזור מפקדה והוחלף שמה ל-"טאי-יואן", כאשר נוהלה על ידי מפקד צבאי שהתיישב בה, והמשיכה להיות מנוהלת בצורה זו גם במהלך כל תקופת שושלת האן שבשנים 206 לפנה"ס עד 220 לספירה, ועוד לאחר-מכן. בתקופה המאוחרת של שושלת האן, הפכה להיות עיר הבירה של מחוז בשם "ג'וֹאוּ". בחלק מהמאה השישית שבמהלך תקופת שושלת טאנג, תפקדה כעיר בירה משנית של מדינות "וֵיי המזרחית" ו-"צִ'י הצפונית" וכמרכז תרבות בסין. בהתאם, בתקופה זו גם התפתחה לאזור יישוב גדול והפכה להיות מרכז לדת הבודהיזם. בשנת 562 נבנתה עיר חדשה בסמוך לטאי-יואן, ובשנת 733 קושרה לטאי-יואן, כאזור חדש בעיר לצד האזורים העתיקים והישנים יותר. כך טאי-יואן עוד הוסיפה לגדול בתקופת שושלת טאנג. קיסר שושלת טאנג החל עם העיר טאי-יואן כבסיס בכיבושיו להקמת האימפריה ותוך שימוש בתמיכת אנשי האצולה המקומיים שלו באזור; זאת בהתאם לכך שטאי-יואן יועדה באותה תקופה להיות בירת השטח הצפוני שבשליטת שושלת טאנג, וכך הפכה באותה תקופה לאזור בסיס צבאי מבוצר היטב.
בשנת 960 נכבשה על ידי שושלת סונג. באותה עת הורה קיסר שושלת סונג להרוס אותה, ובשנת 982 הוקמה עיר חדשה על גדות נהר פֶן.
בשנת 1907 עלה מעמד העיר בזכות הקמת מסילת רכבת שקישרה אותה לעיר שה-ג'יאג'וואנג. כנציבות עירונית, כיום מורכבת טאי-יואן מ-10 אזורים: 6 מועצות-עירוניות, נפה-עירונית אחת ו-3 נפות. האזור המאוכלס ביותר הוא המועצה העירונית "יִינְגדְזֶה", שגם מהווה את לב מרכז העיר.


== גאוגרפיה ==

טאי-יואן משתרעת על פני 6,905 קמ"ר במרכז מחוז שאנשי על הנהר פן כ-400 ק"מ דרום-מערבית לבייג'ינג בירת סין. היא מהווה את מרכז הדרך בכיוון צפון-דרום לאורך מחוז שאנשי ומהווה אזור מקשר בדרכים שבין אזור ההרים ממערב לבין מחוז חביי שממזרח למחוז שאנשי, ולצפון מחוז שאנשי.
טאי-יואן נמצאת באזור אקלים יבשתי קיצי חם. החורף קר וארוך, אך יבש וכך גם שמיים לא מעוננים כך שיש שמש חזקה. האביב יבש ועם סופות חול תכופות, ומלווה בגלי חום מוקדמים של הקיץ עקב אזור האקלים הקיצי בו שרויה העיר. הקיץ גשום וחמים עד חם, כאשר רוב הגשמים יורדים בחודשים יולי ואוגוסט.


== כלכלה ==
מאז שנת 1949, עם הקמת הרפובליקה העממית של סין, החלה התעשייה בעיר להתפתח בצורה מקיפה, בעיקר תעשיית ייצור ברזל ופלדה שמובילה כיום את כלכלת העיר. יש בעיר גם תעשייה גדולה לייצור מלט ויש בה אזור שלם של תעשיית כימיקלים. כיום טאי-יואן היא אחת הערים התעשייתיות העיקריות בסין.  בשנת 2008 עמד התוצר הלאומי הגולמי בעיר על 146.8 מיליארד רנמינבי/יואן, בצמיחה של 8.1% לעומת השנה שלפני.


== תרבות ==
מאחר שטאי-יואן הייתה עיר בירה משנית לסין ומרכז תרבותי בתקופות הקדומות, אנשי פוליטיקה ואנשי רוח רבים צמחו ממנה. כך מוצאם של כמה מהקיסרים ששלטו ברחבי סין הוא מטאי-יואן, כגון "לִי שְׁה-מִין" ו-"יְוֵּ'אן לי גָאו דְזוּ", ומוצאם של משוררים רבים בסין בתקופות הקדומות.
מדרום-מערב למרכז העיר הוקמו מקדשי-מערות בהר "טְייֵלונְג", כאשר המשך הבנייה וההקמה של מקדשים נוספים במקום עוד בוצעה באמצע תקופת שושלת טאנג, ששלטה בין השנים 618-907.


=== אתרים ===
במרכז העיר ובאזור הנציבות יש בתים סיניים עתיקים בעלי מורשת חשובה ומספר מקדשים, ויש גם אתרי טבע פופולריים בקרב התיירים:
מקדש "האלה" - המבנה העתיק בעיר, נמצא בתוך תשלובת מבנים הקרויים "גִ'ין צְה". המקדש נבנה במקור בשנת 1023 ונבנה מחדש בשנת 1102.
דרך "לְיוֹ שְׂיָאנְג"
מנזר "צ'ונְגְשָׁאן"
מקדש "גִ'ינְצְה"
מקדש "פגודת התאומים"
פארק "לונְגְטָאן"
פארק "יִינְגְדְזֶה"
מנזר "שׁוָאנְגְלִין"


== ערים תאומות ==
גרמניה קמניץ, סקסוניה, גרמניה
יפן הימג'י, היוגו, יפן
אוסטרליה לונסטון, טסמניה, אוסטרליה
ארצות הברית נאשוויל, טנסי, ארצות הברית
בריטניה ניוקאסל, אנגליה, בריטניה
רוסיה סיקטיבקר, רפובליקת קומי, רוסיה
רוסיה סראטוב, סראטוב, רוסיה


== קישורים חיצוניים ==

האתר הממשלתי של טאי-יואן
טאי-יואן, באתר אנציקלופדיה בריטניקה (באנגלית)


== הערות שוליים ==