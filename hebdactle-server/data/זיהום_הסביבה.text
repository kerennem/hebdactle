זיהום הסביבה הוא כלל תופעות הזיהום הפוגעות בסביבה. תופעה נחשבת זיהומית כשהיא מפרה את האיזון האקולוגי, באזור מסוים או בעולם כולו. המונח זיהום הסביבה מתייחס בדרך כלל לזיהום הנובע מאסון סביבתי ומפעילות התעשייה.


== צורות של זיהום הסביבה ==
ישנן שתי צורות עיקריות של זיהום סביבה: זיהום מקומי וזיהום גלובלי. בעבר האמינו כי רק זיהום מקומי הוא בעייתי - למשל, שחרור של עשן בעת בערת פחם, הגורם לזיהום האוויר. כיום מכירים בכך כי צורות זיהום שונות הן בעלות השפעה גלובלית. אפקט החממה המוביל להתחממות עולמית הוא הנזק המוכר ביותר הנגרם בשל זיהום גלובלי.
לעיתים, דבר-מה הקיים בטבע באופן טבעי נחשב לזיהום סביבה כשהוא מגיע למקום אחר. למשל, אצות הגדלות באגמים ובחופי ימים נחשבות לזיהום כשהתרבותן נובעת מריבוי שיירים מתעשיות שונות, המשמשים להן כמזון; אותן אצות מתחרות בצורות החיים ששהו במקום בטרם הזיהום, ומפרות את האיזון האקולוגי.
דרך נוספת לחלק את זיהומי הסביבה היא: זיהום אישי וזיהום מסחרי. רוב ההפגנות הן כנגד זיהום מסחרי, זיהום שבו חברות ענק מזהמות את הטבע, לדוגמה מפעלים ששופכים את הפסולת שלהם לים, מעלים עשן וכדומה.


== השפעות על האדם ==
זיהום הסביבה פוגע בסופו של דבר בבני האדם. במקרה של זיהום גלובלי, ההשפעות הן על העולם כולו. לדוגמה, הפשרת הקטבים תיצור בעיה כלל עולמית. אבל גם זיהום מקומי הוא הרסני לאדם: הוא גורם מגוון בעיות, החל בקשיים טכניים (כגון זיהום אור שמונע שימוש בטלסקופים באזורים עירוניים) ועד למחלות קשות: חומרים מזהמים באוויר, באדמה ובמים גורמים למחלות רבות ושונות, ובהן סרטן, זאבת, מחלות חיסוניות, אלרגיה ואסתמה.
בשנת 2016 פרסם ארגון הבריאות העולמי דו"ח לפיו 1 מכל 4 ממקרי התמותה בעולם מקורו בזיהום סביבה, וכמות מקרי המוות מגיעה ל-12.6 מיליון איש בשנה שמתים בגלל סיבות המקושרות לזיהום הסביבה.


== ראו גם ==
זיהום אוויר
זיהום אור
זיהום מים
זיהום נפט
זיהום מי תהום
זיהום תרמי
זיהום רעש
מסכת סינון אוויר
שטח הפסולת של האוקיינוס השקט
מגדר וזיהום סביבתי


== קישורים חיצוניים ==

זיהום באתר אקו-ויקי
מה אנו מעוללים לציפורים? - סרטון על מצוקת הציפורים באטול מידווי, כתוצאה מזיהום תעשייתי
מבחן הבוחן את רמת זיהום הסביבה של אדם, eco footprint
אתר הקרן לבריאות וסביבה
ארגון הבריאות העולמי: נזקי הסביבה הורגים 12.6 מיליון בשנה, באתר סמאללה, 16 במרץ 2016
זיהום הסביבה, באתר אנציקלופדיה בריטניקה (באנגלית)


== הערות שוליים ==