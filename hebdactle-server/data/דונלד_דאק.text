דונלד דאק (באנגלית Donald Duck) הוא דמות הנפשה ודמות ספרותית. הוא כיכב בספרי קומיקס שונים ונוצר על ידי חברת וולט דיסני. דונלד הוא ברווז לבן עם רגליים ומקור בצבע צהוב - כתום. דונלד בדרך כלל לובש חולצת ימאים וכן כומתת ימאים, אך הוא אינו לובש מכנסיים (מלבד הפעמים שהוא הולך לשחות). סה"כ יצאו 178 סרטי דונלד דאק (יותר מאשר סרטי מיקי מאוס).


== היסטוריית הדמות ==
הסרט הראשון בו השתתף דונלד, התרנגולת הקטנה והחכמה מסדרת Silly Symphonies, יצא לאקרנים ביום ב-9 ביוני 1934 ואורכו היה 7 דקות. בסרט המבוסס על סיפור העם התרנגולת האדומה הקטנה, היה על דונלד וידידו פטר החזיר לעזור לתרנגולת לזרוע תירס. שניהם טענו שלקו בכאב בטן על מנת להתחמק מהעבודה, והתרנגולת פיתתה אותם לשתות שמן קיק על מנת להתגבר על כאב הבטן המדומה.
על פי הקומיקס של דונלד דאק שיצא בשנת 1942, דונלד מגויס (Donald Gets Drafted), שמו המלא הוא דונלד פונטלרוי דאק (Donald Fauntleroy Duck). לפי הסרט שלושת הקבלרוס משנת 1944, יום הולדתו של דונלד הוא יום שישי השלושה עשר.
תכונותיו האופייניות של דונלד הן נטייתו לאגור כעסים עד להתפרצות, כניסה לצרות רבות, קצרות רוח במצבי לחץ ותמימות מה. למרות זאת, כשאין מתח או בעיות בדרך כלל מוצג דונלד כעצלן, אדיש, עם שפת דיבור באנגלית צווחנית כך שבקושי אפשר להבין מילה מדבריו.
בשנת 2004 קיבל דונלד דאק כוכב בשדרת הכוכבים של הוליווד והצטרף לדמויות מצוירות אחרות להן כוכבים כמו באגס באני ומיקי מאוס.


== דיבוב ==
קולו המפורסם של דונלד שבזכותו ניתן לזהות אותו בכל סרט, בוצע עד שנת 1985 על ידי השחקן קלרנס נאש, והחל מ-1987 עבר התפקיד לטוני אנסלמו. בגרסאות המדובבות לעברית, דיבב את דונלד תחילה השחקן יוסי טימן, תפקיד שהפך למזוהה עמו, ואולם בשנת 1991 החליף אותו המוזיקאי שי נובלמן שמילא תפקיד זה כעשרים שנה. נובלמן דיבב את סרטוניו הקלאסיים הישנים שרובם גם הופיעו על קלטות ו-DVD כמו גם את סדרות הטלוויזיה דונלד דאק וצוות קוואק, אגדות ברווזים, בית העכבר, המופע המצליח דיסני על הקרח וסרטים כמיקי וגבעול השעועית (1947), דונלד בארץ מתמטיקסם, מיקי מאוס - בן המלך והעני (1990), שלושת המוסקטרים (2004). בסוף שנות ה-90 נבחר נובלמן על ידי אולפני דיסני כ"מדבב דונלד הטוב" תואר אותו חלק עם עמיתיו האמריקאי והגרמני.
משנת 2009 דונלד דובב על ידי ניר נדיר בסדרות "מועדון החברים של מיקי מאוס", "מיקי מאוס: הרפתקאות מבולבלות" ו"מיקי מאוס: כייף של בית".


== השפעות תרבותיות ==
בשנת 1978 ביצע הזמר מייק בורשטיין שיר על דמותו של דונלד דאק שנקרא "דונלד דק" בפסטיבל שירי ילדים שזכה במקום השלישי.
בשנת 1993 תבעה חברת וולט דיסני את המאייר דודו גבע על שימוש מנוגד לזכויות יוצרים של דמותו של דונלד דאק בספרו הברווז.
דגם פיאג'ו פפרינו שהיה אב טיפוס של קטנוע קונספט כונה על ידי הטכנאים והמהנדסים שעסקו בפיתוחו "דונלד דאק" בגלל צורתו המשונה. הדגם היה מתוצרת יצרנית הרכב הדו-גלגלי פיאג'ו. התכנון ובניית אב-הטיפוס היו בין השנים 1944–1943 לאחר שאנריקו פיאג'יו החליט לחזור לייצור וספות לקראת סוף מלחמת העולם השנייה במגמה לייצור מוצר עממי וזריז בעלות נמוכה שיכול להיות בעל שימוש נרחב ומענה לדרישה לניידות פרטנית שהביעו האיטלקים בעקבות הסכסוך המלחמתי.


== ראו גם ==
לודוויג פון דרייק - דודו של דונלד דאק
דייזי דאק - בת זוגו של דונלד דאק
פניו של הפיהרר - סרט תעמולה שבו דונלד דאק "מגלם" פועל שחור במהלך שלטון הנאצי.


== קישורים חיצוניים ==
עץ המשפחה של דונלד דאק
סרטים קצרים שבהם משתתף דונלד דאק
ללמוד איך לצייר את דונלד דאק (באנגלית)
דונלד דאק, באתר אנציקלופדיה בריטניקה (באנגלית)


== הערות שוליים ==