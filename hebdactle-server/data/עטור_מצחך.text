"עטור מצחך" (מוכר גם בשם "עטור מצחך זהב שחור", על פי שורתו הראשונה) הוא שיר ישראלי שנחשב כאחת מהקלאסיקות של הזמר העברי. מילותיו נכתבו על ידי המשורר והשחקן אברהם חלפי, והוא הולחן על ידי המוזיקאי יוני רכטר. הביצוע המקורי והידוע ביותר של השיר הוא של הזמר אריק איינשטיין.


== מילים ==
"עטור מצחך זהב שחור" נכתב על ידי המשורר אברהם חלפי בסוף שנות החמישים של המאה ה-20. השיר מתאר באופנים שונים אהבה רומנטית בין גבר לאישה, אשר לעיתים נדמית כאהבה בין בני זוג החיים ביחד וייתכן שהם נשואים (”לבשי חלוקך הורוד לעת ליל, עוד מעט ואבוא אליך“), ולעיתים כאהבה בלתי מושגת (”אך למי שתהיי חייו מלאי שיר“).
בדבריו של הכותב אל אהובתו, הוא עושה שימוש בשני אמצעים פיגורטיביים: מטאפורה: תיאור שערהּ השחור והענוג של האישה כ"זהב שחור" המעטר את מצחה, כדוגמה ליופייה הכללי (”עטור מצחך זהב שחור“); מטונימיה: תיאור האישה באמצעות הבגד שלה, במקום לתאר את גופה באופן ישיר (”חלוקך הורוד צמרירי ורך“).
יש הרואים בחלקים מהשיר (”שוכנת נפשי בין כותלי ביתך, ושבויה בין כתלייך, ממני נפרדת, עת אני בגופי נפרד ממך“) מונולוג של אוהב נאמן, הזועק את זעקת בדידותו, בעוד הוא "צלע שלישית" במשולש אהבים, ונגזר עליו לחזות באהובתו מרחוק בלבד.


=== השראה ===

ב-2011 פורסם כי ההשראה לכתיבת השיר הייתה זהבה ברלינסקי, אשת חברה תל אביבית ורעייתו של השחקן זאב ברלינסקי, שחלפי היה מבאי ביתם. על פי הפרסום, המשורר אברהם חלפי התאהב בברלינסקי וכתב לה את השיר - על אף שלא מימש את אהבתו. בראיון בחדשות 10 הציגו חברי המשפחה את תמונותיה של ברלינסקי ואת המצבה שלה בבית העלמין האזרחי מנוחה נכונה כפר סבא, שעליה חרטו לפי בקשתה את מילות השיר. חלפי שמר את זהות האישה בסוד, אך הודה שהיה מאוהב באחרת ואף כתב על אהבתו לאשת חברו בשיר "אשר טייל עמך": ”נָשִׁים  שֶׁרָאוּנִי, עָלַי הִצְבִּיעוּ: הִנֵּה מְאֹהָב בְּאֵשֶת רֵעֵהוּ“. גם שיר זה הולחן על ידי רכטר ובוצע על ידי איינשטיין באלבום "משירי אברהם חלפי". בשיר ישנם מספר רמזים לדמותה של ברלינסקי כולל אזכורים המתייחסים לשערה השחור ולשמה.


== לחן ==
בשנות ה-70 של המאה ה-20 הולחן השיר על ידי יוני רכטר. הוא פורסם לראשונה בשנת 1977 במסגרת אלבומו של אריק איינשטיין "ארץ ישראל הישנה והטובה חלק ג'". האלבום כלל ביצועים מחודשים לשירים עבריים מוכרים, והשיר "עטור מצחך" (שנקרא באלבום "עטור מצחך זהב שחור") היה אחד משני השירים החדשים היחידים שנכללו באלבום. קולות הרקע בשיר בוצעו על ידי הזמרות קורין אלאל (הקולות הגבוהים) ויהודית רביץ (הקולות הנמוכים). להקלטה הצטרף אבנר קנר שניצח על התזמורת (בזמן שרכטר ניגן בפסנתר).
אריק איינשטיין סיפר כי העבודה על השיר ארכה חודשים רבים, בעבודה משותפת שלו ושל יוני רכטר. רכטר, החתום בלעדית על לחן השיר, סיפר בראיון כי אכן הלחין את השיר בעצמו, אך התקשה עם הלחנת השורה ”את אוהבת להיות עצובה ושותקת“ – עד שאיינשטיין הציע לו להתייחס לכל אחת מהמילים בנפרד, תוך עצירה קצרה בין מילה למילה.


=== ביצועים נוספים ===
יוני רכטר ביצע את השיר עם יהודית רביץ במסגרת המופע והתקליט "באופן קבוע וחד פעמי" ב-1979.
להקת כוורת ביצעה באופן קצבי את הבית הראשון כשיר המייצג את קריירת הסולו של יוני רכטר במסגרת המחרוזת "כוורת און 45" המורכבת משישה שירים המייצגים כל אחד מחברי הלהקה. השיר בוצע בהופעות האיחוד של הלהקה ונכלל באלבומים כוורת - הופעה חיה, קיץ 1984 וכוורת בפארק מהופעת האיחוד ב-1998. בהופעות האיחוד של 1990 ביצעה כוורת את השיר באופן מלא, כשחברי הלהקה מתחלקים בתפקידי השירה. הביצוע תועד בסרט כוורת - תמונות מחיי להקה.
בשנת 1988 נכלל השיר "עטור מצחך" באלבום "משירי אברהם חלפי" של איינשטיין ורכטר, בשינויי עיבוד קלים. אחד השינויים המשמעותיים הוא בשורה ”לא נזיר מתפלל לדמותו של מלאך“, שבהקלטה הראשונה מושרת על ידי איינשטיין, אלאל ורביץ, ואילו בהקלטה השנייה מושרת על ידי אלאל ורביץ בלבד. לדברי איינשטיין, בחירה עיבודית זו גורמת לחלק זה של השיר להישמע כדיאלוג בינו לבין זמרות הליווי.רביץ שרה סולו את השיר במופע "העיקר זה הרומנטיקה", ערב משירי יוני רכטר, ב-1991 ובשני מופעים דומים שהתקיימו בבית לסין כעשרים שנה מאוחר יותר (הראשון במסגרת פסטיבל הפסנתר 2010). רכטר ורביץ שבו וביצעו את השיר במסגרת הופעות "באה מאהבה 2008" של יהודית רביץ בקיסריה בקיץ 2008.
אביב גפן ביצע את השיר במסגרת ספיישל טלוויזיוני של שירי יוני רכטר, של להקת הגבעטרון ושל ישי לוי.
בשנת 2021 בוצע השיר על ידי הראפר הישראלי דודו פארוק, במסגרת סדרת הרשת "מה היה קורה אם" של גלי צה"ל. ביצוע זה, הנעשה בסגנונו המוזיקלי של הראפר, מתייחס לרקע לכתיבת השיר והזמר מוצג בקליפ בתור גבר המתנגד לנישואיה של אהובתו.


=== עיבודים ===
יונתן רזאל עיבד את השיר במסגרת קונצרט מחווה של התזמורת הפילהרמונית הישראלית לשיריו של יוני רכטר. העיבוד בוצע על ידי אביתר בנאי ובנגינתו של יונתן רזאל.


=== יצירות שהושפעו ===
הזמרת איה כורם כללה באלבומה "שפה זרה" שיר פרי עטה בשם "זהב שחור", כתשובה נשית לשיר "עטור מצחך". יוני רכטר הלחין את השיר לבקשתה. באותה שנה אף ביצעה כורם את השיר "עטור מצחך" בשידור המיוחד של בחירת "שיר השישים" לכבוד חגיגות יום העצמאות השישים למדינת ישראל. ביצועה לשיר נכלל באלבום האוסף "הפסקול של המדינה".


=== דירוג במצעדים ===
השיר הגיע למקום השלישי במצעדי הפזמונים העבריים של רשת ג' וגלי צה"ל לשנת תשל"ח (1978).
השיר נבחר לשיר האהבה הישראלי האהוב בכל הזמנים במשאל קוראים באתר ynet בשנת 2004.
השיר הגיע למקום ה-24 במצעד "שיר ה-60" שנערך בגלי צה"ל בשנת 2008 לכבוד יום העצמאות ה-60 של מדינת ישראל.
השיר זכה במקום ראשון במשאל השירים האהובים ביותר של אריק איינשטיין שנערך לכבוד יום הולדתו ה-70 (2009).
השיר זכה במקום הראשון במצעד "השיר הישראלי" ברדיו תל אביב ליום העצמאות ה-63 (2011).
השיר זכה במקום הראשון במצעד שירי אריק איינשטיין שנערך על ידי ynet ורשתות הרדיו המקומי לכבוד יום העצמאות ה-66 (2014), מספר חודשים לאחר פטירתו של איינשטיין.


== לקריאה נוספת ==
דן מירון, "הגבירה בחלוק הוורוד", בספרו הספרייה הָעִוֶרֶת: פרוזה מעורבת, 1980–2005, הוצאת ידיעות אחרונות, 2005.


== קישורים חיצוניים ==
 סרטון השיר "עטור מצחך" באתר יוטיוב
"עטור מצחך" באתר בית לזמר העברי
מילות השיר "עטור מצחך" באתר שירונט
גילי איזיקוביץ, אורי משגב מגלה את סיפורו של המשורר אברהם חלפי, באתר הארץ, 10 ביולי 2014
מהביצועים המפורסמים לשיר, ערוץ היוטיוב של חברת המוזיקה MNC
עינב שיף, בלעדי: בחזרה ל"עטור מצחך", באתר וואלה!, 2 במאי 2010
למה "עטור מצחך" הוא שיר מושלם (במלאת שנה למותו של אריק איינשטיין), שטנדליאנה – הבלוג של ניב שטנדל, באתר הארץ, 26 בנובמבר 2014
ביצועו של אביתר בנאי לעיבוד של יונתן רזאל, באתר הבית של רזאל (למטה)
חן מלול, למי נכתב "עָטוּר מִצְחֵךְ"?, "הספרנים": בלוג הספרייה הלאומית, 26.11.2017
אלי ס"ט, 'בְּסַעֲרִי': שירי אהבה וייאוש שכתב אברהם חלפי לשרה פוקסמן, בבלוג "עונג שבת", 19 בינואר 2018


== הערות שוליים ==