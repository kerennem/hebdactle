סנדלית (שם מדעי: Paramecium) היא סוג נפוץ של פרוטוזואה ריסנית, המשמשת לעיתים קרובות במחקר כנציגה של קבוצה זו.


== תיאור ==
הסנדלית היא חד-תאי אאוקריוטי בעל צורה אליפטית, שאורכו נע בין 50 ל-300 μm (מיקרומטר), בהתאם למין. ריסונים (Cilium) פשוטים ודקיקים מכסים את התא ומסייעים לסנדלית לנוע, ובמרכזה ישנו מעין חריץ אליפטי עמוק המכיל ריסונים מורכבים וכמעט בלתי-מורגשים, המשמש כפה דרכו היא קולטת את מזונה. בקצוות התא ישנן בועיות מתכווצות, אברונים מוקפים ממברנה, הקולטים מים שנכנסים לתא באוסמוזה מהסביבה, ואז מתכווצים ומפרישים את המים החוצה מן התא. באופן זה יכולה הסנדלית להוציא מגופה באופן אקטיבי – בניגוד למפל ריכוזים – עודפי מים, ולשמור על ריכוז המומסים הדרוש לה.
הסנדלית נפוצה במקווי מים מתוקים ובעיקר במים עומדים, ונמשכת לתנאים חומציים.
הסנדלית מתרבה לרוב ברבייה אל-זוויגית, בחלוקה לשני תאי-בת, אך כאשר מקורות המזון דלילים, היא יכולה להתרבות גם באמצעות קוניוגציה.
על-מנת לשרוד בסביבה שאינה מימית, הסנדלית יוצרת סביבה ציסטה, הנבקעת כאשר היא נמצאת שוב בסביבה מימית.


== קישורים חיצוניים ==

סנדלית, באתר אנציקלופדיה בריטניקה (באנגלית)סנדלית, באתר ITIS (באנגלית)
סנדלית, באתר NCBI (באנגלית)
סנדלית, באתר האנציקלופדיה של החיים (באנגלית)
סנדלית, באתר GBIF (באנגלית)