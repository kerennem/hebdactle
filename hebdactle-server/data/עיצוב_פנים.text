עיצוב פנים הוא תחום התמחות באדריכלות העוסק בתכנון ובשינוי חללים פנימיים במבנים. מקצוע זה התפתח מתחום האדריכלות, ועד המאה ה-20 היה מדובר במקצוע אחד. שלא כאדריכלות, עיצוב פנים אינו עוסק בתכנון של מבנים שלמים, בקונסטרוקציות ובהקשרים אורבניים, אלא בתכנון חללים פנימיים לפרטי פרטים.
עיצוב הפנים מתייחס לצורכי האדם בחללים הבנויים, במבני ציבור, כגון בנק, בית חולים וספרייה, ובבתים הפרטיים ונותן מענה לצרכיו הפיזיים והנפשיים, לדוגמה, מיקום וגודל החדרים השונים בבית, תאורה ההולמת צרכים שונים, ויורד עד לפרטי תכנון ארונות המטבח.


== רקע ==
אף על פי שלרוב מעצב הפנים מחויב לדרישות הלקוח[דרושה הבהרה] (מקום, תקציב, פונקציה וכדומה), ויכולת הביטוי האמנותית שלו מקבלת צורה על ידי סגנונו העיצובי או פרשנותו ל"בעיית" התכנון, מעצבי פנים מפורסמים נחשבים לאמנים בתחום העיצוב, מעצבים אלה מציעים ללקוח, שבמקרים רבים אינו אדם פרטי, עיצובים יוצאי דופן, בהם ניתן ביטוי לתפיסות מרחב החוץ והפנים הייחודי להם
.
בראשית המאה ה-20 מעצבים החלו לתבוע שינוי יסודי באדריכלות ובעיצוב שיתאימו לעת החדשה. אדריכלים רבים לרבות מיס ואן דר רוהה ולה קורבוזיה תכננו ריהוט חדיש שהיה שונה לחלוטין מקודמיו. התביעה לסגנון חסכוני ופונקציונלי ולפי ההגדרה של לה קורבוזיה "בית הוא מכונת מגורים".
בתחילה התוצאות היו נוקשות מדי וחסרות חמימות אנושית ואף עוררו התנגדות בקרב רבים, אך החשיבה הפונקציונלית גרמה לשכלול חומרים ותהליכים תעשייתיים ולשיפור ניכר באמצעות העיצוב ובצורותיו.
כיום נדרשים העוסקים בתחום להתמצא בתחומים רבים הקשורים לעיצוב לרבות חומרים, נגרות, תאורה, חשמל, ריהוט, צבע, טקסטיל, מיזוג אוויר, אינסטלציה, תוכניות עבודה ועוד.


== בישראל ==
בישראל, אין מגבלות רישוי על העיסוק בעיצוב פנים וכל אדם רשאי להציג את עצמו כ"מעצב פנים". קורסים לעיצוב פנים התקיימו בישראל ברמת טכנאי כבר בשנות ה-60, למשל על ידי הטכניון ומגוון של בתי ספר פרטיים. במקביל התקיימה בבצלאל מחלקה לעיצוב פנים והטכניון קיים תוכנית תלת שנתית ללימודי חוץ בעיצוב פנים. בשנות ה-70 הציעו המכונים האמריקאיים להשכלה בכתב קורסים לעיצוב פנים בלמידה מרחוק.
חלק ממעצבי הפנים בישראל, בוגרי תואר אקדמי בן 4–5 שנים ממוסדות מוכרים, מאוגדים באגודת אדריכלי הפנים בישראל.
בשנים האחרונות יש תופעה של מספר מעצבי פנים אשר מציגים עצמם כאדריכלים, זו היא כמובן עבירה על החוק (לפי חוק התכנון והבניה- יחוד פעילות אדריכל).


== שילוב הפנג שווי בעיצוב ==
פנג שווי היא שיטה סינית עתיקה לארגון חפצים ומבנים על מנת להגיע להרמוניה עם הטבע - שיטה שעמדה בבסיס הדת הטאואיסטית.
במהלך המאה ה-19 הגיע הפנג שווי לראשונה לארצות הברית יחד עם הפועלים הסיניים שהגיעו לערי החוף המערבי והחוף המזרחי. מאז ועד היום הפך המושג למטבע לשון נפוצה בפי מעצבי פנים, מתכננים ואדריכלים רבים ברחבי העולם המשלבים את עקרונות השיטה בתוכניותיהם.


== ראו גם ==
אדריכלות נוף
בנייה בגבס
הום סטייג'ינג


== קישורים חיצוניים ==

עיצוב פנים, פנג שואי: מאמרים, אדריכלות ובניה בישראל
האתר של אגודת אדריכלי הפנים
קורס עיצוב פנים בבצלאל, לימודי חוץ והמשך
עיצוב פנים, באתר אנציקלופדיה בריטניקה (באנגלית)


== הערות שוליים ==