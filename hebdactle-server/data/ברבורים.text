ברבורים (שם מדעי: Cygnini) הוא שבט של עופות מים ממשפחת הברווזיים (ותת-משפחת האווזים) המורכב משני סוגים בעלי קרבה גנטית לאווז ולברווז, אשר פלומתם לבנה לרוב והם בעלי צוואר ארוך היוצר צורת חצי-קשת . הברבורים הם הגדולים מבני סדרת האווזאים ובכלל מבין הגדולים שבעופות המעופפים.


== מאפיינים ==
הברבורים הם עופות מים החיים לרוב במים מתוקים באקלימים מגוונים, מנהרות שוצפים ועד לבריכות עומדות וביצות ולעיתים גם במישורים לחים או אף בטונדרה. לעיתים נראים ברבורים גם סמוך לחוף הים, אך הם לא ניזונים בהם.
הברבורים עוטים פלומה לבנה לאורך מרבית גופם, בייחוד אצל המינים של חצי הכדור הצפוני. לעומתם המינים הדרומיים: ברבור שחור וברבור שחור-צוואר בעלי גוונים שחורים יותר וכפות ורודות. הצוואר של הברבור ארוך ויוצר צורת חצי-קשת בעוד הראש קטן והמקור דומה לאבוב ובעל בליטה שחורה בקדמתו. צבע המקור משתנה בין המינים מאדום, כתום, שחור, צהוב או ורוד. הברבורים מסוגלים לעוף (למעט בעת השרת נוצות) אך צריכים "מסלול המראה" על המים כדי להמריא בבטחה והם מעופפים בצורת דאייה כמו עופות דורסים. הברבורים משמיעים קולות נמוכים, לרוב בעונת הרבייה למטרות חיזור.
מרבית הברבורים ניזונים ממזון צמחי או משיריים שנפלו למים אותו הם מסננים בשחייה על פני המים, אולם ברבורים צעירים מגוונים בתולעים וחסרי חוליות אחרים.


== התנהגות ==
הברבורים דומים לאווזים גם בהתנהגותם המשפחתית. בני הזוג קשורים זה לזה לכל ימי חייהם, והצעירים נשארים עם הוריהם עד לעונת הדגירה הבאה. הברבורים חיים בלהקות גדולות מבלי לאבד את ייחודם המשפחתי. שני בני הזוג בונים את הקן ומגדלים את האפרוחים. כמות הביצים בהטלה נעה בין 3 ל-8 ביצים, עליהן דוגרת הנקבה במשך כ-5 שבועות, כשהזכר שומר עליה.
בדומה לאווזים אחרים הברבורים הם טריטוריאליים ויתקפו משיגי גבול, ברבורים אחרים ושאר עופות וכן יתקפו טורפים להגנה על צאצאיהם. ברבור בוגר מסוגל לגרום לנזק רב בעזרת מקורו וכנפיו, כשלעיתים ברבורים הורגים כלבים ואף מטביעים אנשים משיגי גבול. חלק מהברבורים התרגלו לחיים לצד האדם.


== הברבור בתרבות ==
השם "ברבור" נזכר בתנ"ך: "וברברים אבסים" (ספר מלכים א', פרק ה', פסוק ג') כסוג מזון יוקרתי, אולם רבים מן המפרשים (למשל רש"י) המזהים אותו עם התרנגול. רבי סעדיה גאון תרגם את הברבור ל"אווז", וכך גם חוקרים בימינו כמו יהודה פליקס סבורים כמותו, שכן האווז שהיה ידוע באותו הזמן כבעל חיים שמפטמים ובגלל צבע נוצותיו הלבנות שככל הנראה מרומזים בשמו (ברי-לבן חלק);כמו כן מוזכר הברבור גם בזמירות שבת בנעימה "להתענג בתענוגים, ברבורים ושלָו ודגים" (מתוך הפיוט "מה ידידות"), כמעדן חגיגי ומיוחד.
בתרבויות אחרות הוא מוזכר כסמל לטוהר וליופי. האלה ההודית גאיטרי מתוארת כשהיא מלווה בברבור; ואילו בתרבות המערב האירופית מוזכר הברבור באגדה "הברווזון המכוער" כסמל ליצור יפהפה שהוא כליל השלמות.
בשפה היומיומית נזכר הביטוי "שירת הברבור" שמקורו באגדה על שיר מיוחד ששר הברבור לפני מותו – מטפורה למפעלו האחרון של אדם.


== מיון הברבורים ==
ישנם שני סוגי ברבורים: הסוג ברבור (Cygnus) והמין היחיד בסוגו: ברבור קוסקורובה (Coscoroba coscoroba), שהוא בעל מאפיינים של אווזים ושל ברווזי טדורנה.
כיום מוכרים שבעה מינים חיים של ברבורים:

בעבר היו מינים נוספים כמו הברבור הענק (Cygnus falconeri) מסיציליה ומלטה.


== קישורים חיצוניים ==


== הערות שוליים ==