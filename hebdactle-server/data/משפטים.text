משפטים הם תחום העוסק בחקר הפרדיגמה של החוק ודרכי אכיפתו. מחד, יש המסווגים את המשפטים כתחום אינטרדיסציפלינרי עקב אופיו של התחום - תחום המתקשר הן למדעי החברה, הן למדעי הרוח והן למדע המדינה; מאידך, הגישה הנפוצה רואה בו תחום העומד בפני עצמו.


== רקע, מטרות והיסטוריה ==
כרקע לתחום המשפטים, החברה האנושית לדורותיה גיבשה לעצמה במהלך ההיסטוריה "קודי התנהגות" אשר כל החברים בה אמורים לנהוג לפיהם. אלה הם החוקים, אשר נועדו להסדיר באופן פורמלי את האינטראקציה החברתית על פי עקרונות שונים, המיוחסים לרוב על ידי הקבוצות השולטות בחברה כמייצגי המוסר.
לדוגמה, חוק הרווח בכל התרבויות בהן קיים קניין פרטי, למשל, הוא ציווי כגון "לא תגנובו", המוכר לנו מאז שחר ההיסטוריה, מהתנ"ך ומחוקי חמורבי, ועד לחוקי כל מדינה ומדינה בעולם המודרני.
על אף שהחוקים מיוחסים כמעט בכל התרבויות (ולרוב בדיעבד) לעקרונות מוסריים, ההתנסות ההיסטורית מראה כי בטבע האנושי יש מגמה מתמדת, לפיה לא כל הפרטים עליהם חלים החוקים מקפידים לקיים אותם כל הזמן. לשם צמצום מגמה זו הוקמו על ידי הקבוצות המחוקקות מערכות משפט, המקיימות סנקציות המופעלות על חלק ממפרי החוקים, על פי מדיניות מוגדרת מראש.
למערכת המשפט מטרות רבות, אשר הראשית שבהן היא בהסדרת הנורמות בחברה והכרעה בסכסוכים, על בסיס נורמות רצויות. תכלית מרכזית נוספת היא יצירת מערך הרתעה לפרטים בחברה, אשר משנה את שיקולי הרווח-הפסד שלהם בעת שהם שוקלים האם להפר את החוק, מתוך הנחה כי שיקולי רווח-הפסד רציונליים תקפים במקרים אלו. מערכת המשפט גם משקפת את ערכיה ותפישותיה של החברה וגם מעצבת אותם על פי אמות המידה הראויות בעיני מפתחיה.
בתקופות קדומות היו נהוגים עונשים גופניים (החל מ"שן תחת שן" וכלה בעונש מוות) ואילו בעידן המודרני נהוגים יותר, ברוב המדינות המתקדמות, עונשי מאסר, המגבילים את חירותו של העבריין, וקנסות - עונשים כספיים.
עידן הגלובליזציה לא פוסח על תחום המשפט: נעשים ניסיונות להקים "בית משפט בינלאומי" בר חשיבות ולגיטימציה בינלאומית, אשר יאכוף חוקים בינלאומיים וידון בעבירות בעלות משמעות בינלאומית (פשעי מלחמה, למשל), באופן חוצה גבולות ומדינות. מוסדות שכאלו כבר קיימים בתחומים מוגדרים, ובעיקר בכלכלה.


== ראו גם ==
משפטים - מונחים
לימודי משפטים בישראל


=== תחומי משפט עיקריים ===
משפט ציבורי: משפט חוקתי ומשפט מנהלי
משפט פלילי
משפט אזרחי
משפט בינלאומי


==== ענפי משפט משניים ====


== לקריאה נוספת ==
חיים ה' כהן, המשפט, הוצאת מוסד ביאליק, 1991.
יורם דינשטיין, יסודות המשפט, משרד הביטחון – ההוצאה לאור, 1986.
אוריאל פרוקצ'יה, בועות משפט - הרצאה לפתיחת שנת הלמודים (1990), משפטים כ(1), תש"ן, עמ' 4–17.
מנחם מאוטנר, על החינוך המשפטי, הוצאת רמות, 2002.


== קישורים חיצוניים ==
האתר הממשלתי של הרשות השופטת
הפורטל המשפטי לאזרח - מידע על תחומי משפט רבים, מאמרים, טיפים, פורומים, עורכי דין ועוד
אתר המשפט הזמין - פורטל משפטי המכיל מאמרים רבים, דוגמאות חוזים, מילונים משפטיים ועוד
בלוג הפקולטה למשפטים באוניברסיטת חיפה
מבחר סרטונים בנושא, באתר הערוץ האקדמי
ראשי תיבות וקיצורים במשפטים
גד ברזילי, ‏המלך אינו עירום – מדוע המשפט פוליטי, דין ודברים ‏ד (1), 2008, עמ' 55–79
משפטים, באתר אנציקלופדיה בריטניקה (באנגלית)


== הערות שוליים ==