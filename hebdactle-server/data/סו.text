סוּ (באנגלית (ממקור צרפתי): Sioux) הוא שם קיבוצי למספר שבטי ילידיים המתגוררים באמריקה הצפונית. שטח המחיה ההיסטורי של הסו היה במרחבי המישורים הגדולים, בתחומי המדינות מינסוטה, נברסקה, דקוטה הצפונית, דקוטה הדרומית וצפון איווה שבארצות הברית ובמניטובה שבדרום קנדה.
ניתן לחלק את אומת הסו לשלוש תתי-קבוצות מבחינת הדיאלקטיקה ותרבות המשנה: הלקוטה, הנקוטה (נקראים גם יאנקטון ויאנקטונאי או דקוטה מערביים) והדקוטה (נקראים גם סאנטי או דקוטה מזרחיים).
הגבעות השחורות שבמערב דקוטה הדרומית, היוו במהלך ההיסטוריה מוקד משיכה מיסטי לבני שבטי הסו, אשר האמינו שהאלים חיים במעלה ההר, אך לא היו מודעים לעושר הרב הטמון באדמה. בתקופת הבהלה לזהב, כאשר הרפתקנים פלשו בהמוניהם אל נחלת הסו, נוצרו מתחים ועימותים שהתפתחו לכדי קרבות בין בני הסו לצבא ארצות הברית. בקרבות אלו נחשפו חלק מהגיבורים המיתולוגיים של המערב הפרוע, דוגמת סוס משוגע ושור יושב.
עיקר מזונם של שבטי הסו הגיע מציד ביזון, ומקומות מושבם ונדודיהם נקבעו בהתאם לנדידת עדרי בהמות אלו.
יכולתם הניידת של שבטי הסו התבטאה במהירות בניית וקיפול מושבם הזמני ושימוש בסוסים.
טיפי הוא שמו של אוהל בשפת בני הסו, פירושו: בית או מעון. בשם זה נקרא האוהל שבו גרו הילידים.
בעיר פיין רידג' (Pine Ridge, על גבול נברסקה) נמצאת אוכלוסייה גדולה של צאצאי בני שבט הסו, החיים בעוני רב. לא הרחק משם מצוי אתר ההנצחה לזכר ההרוגים בטבח וונדד ני, שם נהרגו כ-300 ילידים, ביניהם 200 נשים וילדים, והיה הקרב שסיכם את מלחמות האינדיאנים.
בשנת 1948 החלו צאצאי הסו בהקמת אנדרטה עצומת ממדים בגבעות השחורות, לזכר סוס משוגע ולזכר תרבותם. הפסל מיועד להיות המונומנט הגדול ביותר בעולם ולצידו פארק תיירות גדול ומוזיאון.
שבטי הסו מוזכרים בסרט "רוקד עם זאבים" של קווין קוסטנר משנת 1990, וכן בכתבי קרל מאי.
שבט הסו לקוטה מוזכר גם בתוכנית הקומדיה של נטפליקס "קימי שמידט" ("Unbreakable Kimmy Schmidt")


== קישורים חיצוניים ==
פסל ואתר קרייזי הורס באנגלית
פסל ואתר קרייזי הורס - עברית
״כוח סוס״ - פרק על חייו של סוס משוגע והילידים באמריקה בפודקאסט ״מינהר הזמן״, ״כאן״, תאגיד השידור הישראלי