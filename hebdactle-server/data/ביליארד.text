ביליארד הוא משחק המשוחק על גבי שולחן מוארך, מצופה באריג שעיר (בלעז: בֵּיז, בד ארוג דמוי לבד), שבארבע מפינותיו ובמרכז כל דופן ארוכה ישנם "כיסים" (סך הכל 6). המטרה היא להכניס את הכדורים אל הכיסים בעזרת מקלות עץ ארוכים, בסדר מסוים לפי חוקי המשחק. המשחק נועד לשני שחקנים או לשני זוגות שחקנים.
על פי עיקרון מרכזי של המשחק לסוגיו, על המתמודד להכות בכדור לבן (באנגלית: Cue Ball) באמצעות המקל, ועל הכדור הלבן לפגוע בכדור המבוקש ולהכניסו לחור. כל שחקן בתורו מנסה לפגוע באמצעות מקלו בכדורים ולהכניסם לכיסים בקצות השולחן, ובהתאם לכך לצבור ניקוד. ברגע שנכשל באחת הפעולות התור עובר ליריב.
במידה ונותר כדור שחור אחרון לשחקן 1 והוכנס הכדור הלבן לאחד הכיסים, שחקן מספר 1 הפסיד הפסד טכני.


== סוגי משחקים ==
ספורט הביליארד הוא שם כולל למשחקי כדור על שולחן, הפופולריים ביותר בישראל הם: פּוּל אמריקאי וסנוּקֶר.


=== פול אמריקאי ===
"פול" הוא שם כולל לסוג המשחק הנפוץ שבו 15 כדורים ממוספרים. הכדורים 1-8 הם בצבע אחיד (לכל מספר צבע אחר), לכדורים 9-15 פס לבן ומספרו של הכדור השחור הוא 8. ישנן מספר גרסאות למשחק ובכל גרסה חוקי משחק שונים. אופייני לרוב משחקי ה"פול" שולחן קטן יותר משולחן ה"סנוקר" בעל "חורים" רחבים יותר. שני סוגי המשחקים הנפוצים ביותר הם "הכדור השמיני" ("Eight-Ball") ו"תשעה כדורים" ("Nine-Ball"). 


==== הכדור השמיני ====

לכל שחקן (או זוג) יש 7 כדורים, החלקים (1-7) או המפוספסים (9-15), שאותם צריך להכניס לחורים, שהשחקן מכריז עליהם לפני כל מכה. לאחר מכן עליו להכניס את הכדור השמיני – השחור – לחור שהוא גם הכריז עליו. את הכדורים מסדרים בעזרת משולש עזר, כאשר קודקוד המשולש פונה לכיוון הכדור הלבן, משני צדי השולחן.
סוג הכדור (חלק או מפוספס) נקבע על פי ההטבעה הראשונה של כדור במשחק, למעט הטבעה במכה הראשונה. כלומר, אם שחקן הטביע כדור חלק עליו להטביע את הכדורים 1-7 ועל יריבו את הכדורים 9-15. במקרה של הטבעת כדור במכה הראשונה, מקבל השחקן תור נוסף אך השולחן עדיין "פתוח", קרי, עדיין לא נקבע מי ינסה להטביע את החלקים ומי את המפוספסים.
עבירות:

הטבעת כדור לבן לכיס במכת הפתיחה - כדור חופשי ליריב מאחורי הקו, המכה של הלבן בכדור הראשון חייבת להתבצע בצד השני של הקו.
הטבעת כדור לבן לכיס - כדור חופשי ליריב (מניח את הלבן על קו ההתחלה יכול להזיז היכן שהוא רוצה על הקו והמכה רק מהקו קדימה).
פגיעה של כדור לבן בכדור של היריב לראשונה - כדור חופשי ליריב.
הטבעת כדור במכה לא חוקית - הכדור נשאר בחור וליריב יש כדור חופשי.
אם לאחר פגיעת הכדור הלבן בכדור המטרה אף כדור (כולל הלבן, השחור ובכלל כל כדור על השולחן) לא פגע בדופן השולחן (ה"בנדה") זו עבירה (כל עוד אף כדור גם לא נכנס) וככל עבירה - היריב מקבל כדור חופשי.
הטבעת מס' 8 לא בעיתוי המותר - הפסד.
פגיעה באף כדור - בכל שלב במשחק: מזכה את היריב בכדור חופשי.
כאשר נשאר רק הכדור השחור לאחד השחקנים, במידה והכניס את הלבן הוא מפסיד אוטומטית.
הטבעת מס' 8 בעבירה כלשהי (הטבעה עם הלבן, פגיעה בכדור של היריב לפני כן) - הפסד.הערה: בהכנסת כדור של היריב - כל עוד התבצע במכה חוקית (השחקן פגע קודם כל בכדור שלו, לא הטביע את הלבן ולא הטביע את השחור), הכדור נשאר בחור.


==== תשעה כדורים ====

המשחק כולל רק את הכדורים שמספרם 1-9, ומטרתו היא להטביע את כדור מספר 9, כאשר בכל תור מותר לפגוע עם הכדור הלבן רק בכדור עם המספר הנמוך ביותר בלוח. באופן זה, ניתן להטביע את הכדור שמספרו 9 בשתי דרכים: על ידי פגיעה ישירה כאשר שאר הכדורים בלוח כבר הוטבעו, או על ידי פגיעה עקיפה באמצעות פגיעה ראשונית בכדור שמספרו הוא הנמוך ביותר על השולחן (לאחר מכן אותו כדור, הכדור הלבן, או כדור כלשהו שזז בעקבות הפגיעה יכול לפגוע בכדור מספר תשע ולהטביעו ולהביא לניצחון במשחק). את הכדורים בתחילת המשחק יש לסדר בצורה של יהלום, כאשר כדור מספר 1 בראש היהלום וכדור מספר 9 במרכזו. לפי אותו היגיון, הטבעת כדור מספר תשע במכת הפתיחה של המשחק (עם פגיעה בכדור מספר 1), תזכה את המכה בניצחון באותו המשחק, דבר שקורה פעמים רבות אצל שחקנים מקצועיים.


==== משחקי פול אמריקאי נוספים ====
"מלחמה" או "כולם על כולם" הוא משחק לא רשמי. במשחק זה ניתן לשחק 3 או 5 שחקנים, מספר אי זוגי של שחקנים, ובו כל שחקן מקבל 5 או 3 כדורים (בהתאמה למספר השחקנים - מחלקים את 15 הכדורים בין השחקנים), וכל שחקן צריך להכניס את כדורי יריביו. האחרון שנשאר עם כדורים על השולחן מנצח. שחקן שכל הכדורים שלו הוכנסו יוצא מהמשחק. אם שחקן מבצע עבירה מוצאים בחזרה כדור אחד של כל שחקן יריב, כך שחקן שיצא כבר מהמשחק יכול לחזור לשחק.


=== סנוקר ===
 ערך מורחב – סנוקרסנוקר הוא משחק מורכב יותר, הכולל בנוסף שיטת ניקוד, מידות שולחן, מקלות משחק וכדורים שונים מאלה של משחק הפול. כדורי המשחק הם:

כדור לבן אחד: אשר באמצעותו בלבד מוטבעים כל יתר כדורי המשחק, והטבעתו בעצמה אסורה וגוררת עבירה.
חמישה-עשר כדורים אדומים: אשר ערכו של כל כדור אדום הוא נקודה אחת.
שישה כדורים בצבעים שונים: צהוב (2 נקודות), ירוק (3 נקודות), חום (4 נקודות), כחול (5 נקודות), ורוד (6 נקודות), ושחור (7 נקודות).


==== מהלך המשחק ====

בתחילת המשחק מסודרים הכדורים האדומים במשולש הממוקם ברבע השולחן. הכדורים הצבעוניים ממוקמים בעמדות קבועות. השחקן הפותח מניח את הכדור הלבן בתחום ה-D המסומן על השולחן בכל מקום שיבחר, ומכה בו לעבר הכדורים האדומים. בשלב הראשון, מטרת כל אחד מהשחקנים להכניס כדור אדום לחור. כל עוד לא מוכנס כדור כזה, מכים השחקנים לסירוגין.
עם הכנסת כדור אדום, מקבל השחקן תור נוסף, ובו עליו להכניס כדור צבעוני לפי בחירתו. במידה והצליח להכניס כדור צבעוני, מושב כדור זה לעמדתו הקבועה, והשחקן מקבל תור נוסף בו עליו להכניס שוב כדור אדום - וחוזר חלילה, עד גמר הכדורים האדומים על השולחן.
כאשר נגמרים הכדורים האדומים, על השחקנים להכניס את הכדורים הצבעוניים לפי סדר הניקוד (צהוב - ירוק - חום - כחול - ורוד - שחור) כאשר הפעם לא מוחזרים הכדורים. עם הכנסת הכדור השחור, מסתיים המשחק, והזוכה בו הוא זה אשר צבר את מרבית הנקודות.


==== חוקי המשחק העיקריים ====
על השחקן המכה להכניס את הכדור התורן לתוך חור. קיימות מספר אפשרויות:

הצליח להכניס: נצבר ניקוד, והשחקן מקבל תור נוסף.
פגע בכדור תורן, אך לא הצליח להכניס: התור עובר ליריב.
לא פגע בכדור תורן (אדום): קנס 4 נקודות, התור עובר ליריב.
לא פגע באף כדור, כאשר הכדור התורן הוא צבעוני: קנס בשווי ערך הכדור, מינימום 4 נקודות.
כדור לבן נכנס לחור: (א)- אם כיוון על כדור אדום הקנס הוא 4 נקודות כנ"ל, (ב)- אם כיוון על כדור צבעוני ייקנס בשווי הכדור הצבעוני כשהקנס הנמוך ביותר הוא 4 נק'. השחקן היריב זכאי להציב את הכדור הלבן בנקודה כרצונו בשטח ה-D.
כדור צבעוני נכנס לחור: כנ"ל, אך גובה הקנס לפי צבע הכדור (עם מינימום של 4 נקודות), והכדור מושב לעמדה הקבועה.
ביצע עבירה, ונוצרה חסימה של הקו בין הכדור הלבן לכדור התורן: "סנוקר" - קנס מתאים והתור עובר ליריב במצב "כדור חופשי" בו יוכל המשחק לבחור אחד מבין 7 הצבעים ולהכניסו לחור כאשר שווי הכדור הצבעוני שהוכנס ממכת "כדור חופשי" יהיה שווה ערכו לכדור אדום (1 נק') ולאחר הכנסת כדור חופשי תינתן אפשרות לבחור צבע ולהכניסו וקבלת הניקוד הוא על פי ערך צבע הכדור, אחרי זה שוב אדום ושוב צבע וחוזר חלילה. (קיים מצב שבו בוחר היריב עונש למבצע העבירה מתוך 2 עונשים קיימים כאשר תינתן לו הזכות לבחור מבין 2 העונשים או מבין עונש קבוע אחד, העונשים הם: (א) "המשכה מאולצת"- בו יאלץ מקבל העונש לשחק מאותו מצב שבו נעצר אחרי העברה, (ב), "לקיחת מכה מחדש"*(אופציונלי - לפי תנאים מסוימים הקשורים ליחס הפרש הנקודות בין השחקנים ומספר הנקודות המקסימלי שאפשר לצבור על ידי הכנסת הכדורים שנותרו על השולחן)- בו יאלץ מקבל העונש לשחק את המכה שאותה לא ביצע בשלמות בפעם נוספת וחוזרת אך הפעם הכדור הלבן חוזר למקומו לפני ביצוע העבירה וכל שאר הכדורים על השולחן נשארים במקומם החדש.בפועל, פעמים רבות מסתיים המשחק בטרם נגמרים הכדורים, היות שכמות הנקודות "הנמצאות על השולחן" קטנה מהפער בניקוד בין השחקנים. בדרך כלל כאשר השחקנים ברמה דומה יופסק המשחק במצב זה.


=== קרמבול ===
תת ענף בספורט הביליארד אשר משוחקים על שולחן בגודל 10 פיט ללא כיסים ועם 3 כדורים בלבד.
המשחק הנפוץ ביותר כיום בקטגוריה זאת הוא "שלוש דפנות" (Three Cushions).


=== ביליארד רוסי ===
סוג נוסף של ביליארד, שמשוחק בעיקר ברוסיה ובמדינות שהיו תחת שלטון ברית המועצות. שולחן המשחק בגודל 12 פיט והיקף הכדור כמעט זהה לגודל הכיס אליו הוא אמור להיכנס.
למשחק יש מספר תתי סוגים עם חוקים שונים. המשחק הפופולרי ביותר משוחק באמצעות 15 כדורים לבנים ואחד בצבע בורדו. פותחים את המשחק עם הכדור הבורדו לאחר מכן כל שחקן בתורו מכניס את הכדורים כל כדור נחשב לנקודה אחת. המנצח הוא זה שמגיע ל-8 נק' ראשון. הייחודיות במשחק היא שאפשר להכניס את הכדור שבו אתה מכה אם הוא פוגע בדרך בכדור אחר (עוזר). בישראל יש מועדונים בודדים בהם יש את סוג השולחן שדרוש לשם המשחק, ואת הכדורים המתאימים.


== סוגי שולחנות ==

המשחק נערך על אחד משני סוגי שולחנות: סנוקר ופול.
שולחן סנוקר הוא שולחן עם חורים קטנים יותר, ומשחקים עליו עם כדורים קטנים, בעוד שבשולחן הפול החורים והכדורים גדולים יותר (ולכן קל יותר לשחק עליו).
בשולחנות הפול המשוכללים ישנן מסילות שמנתבות את הכדורים מהחורים לנקודת איסוף מרכזית.
על שולחן הפול נהוג לשחק רק פול, בעוד שעל שולחן סנוקר ניתן לשחק גם סנוקר וגם פול.
גודלי השולחנות נעים בין 6 רגל ל-12 רגל. 
כיום נמכרים שולחנות ביליארד גם לבתים פרטיים, וניתן לקנות אפילו שולחנות קטנים מתקפלים.


== אזכור בתרבות ==
לחיים נחמן ביאליק מיוחסת הגדרה לביליארד במילים הבאות: עומדים שני לֵצים, אוחזים בעצים, מכים בביצים, וכל המכניס ללוך* - הרי זה משובח

 .
אחת הדמויות ב"ציד הסנרק", ספרו של לואיס קרול, הוא ה"ביליארדר" (Billiard Marker - מונח המציין אדם הרושם את תוצאות המשחקים באולמות ביליארד): ... וכן ביליארדר, איש מפליא לעשות,
שאולי מן הצד קצת הרוויח –
אך בנקאי, תמורת הון, התמנה לנסות
על הצד הכספי להשגיח.


== ראו גם ==
כדור 8 קסום


== קישורים חיצוניים ==
billiard.org.il, אתר האינטרנט של איספא - איגוד ישראלי לספורט ביליארד
אוהד נחום, פסיכולוגיה במשחק הסנוקר, באתר פסיכולוגיית ספורט
forumbilliard.com, פורום שחקני ביליארד בישראל
ביליארד, באתר אנציקלופדיה בריטניקה (באנגלית)


== הערות שוליים ==