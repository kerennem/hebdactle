פרי הג'ק (שם מדעי: Artocarpus heterophyllus או A. heterophylla; בעברית לחמן שונה עלים או ג׳קפרוט, מאנגלית מדוברת: Jackfruit) הוא מין של עץ ממשפחת התותיים הגדל באזורי שפלה טרופיים בדרום ודרום-מזרח אסיה, אשר הפרי שלו נפוץ כמאכל.


== תיאור ==
הפרחים גדלים על גבי הגזע (קאוליפלורה). הפרי הגדל יוצא היישר מהגזע או מענף צידי. קליפתו החיצונית מגובששת וחרוצה בחריצים בכל חלקיה. הפרי מרובה זרעים העטופים בציפה בשרנית אכילה. פנים הפרי צהוב בעיקרו. טעמו ייחודי, ריחו חזק ואופייני ומרקמו סיבי ועדין. פירות העץ הם מבין פירות המאכל הגדולים ביותר בעולם. פרי בודד עשוי לעלות על משקל של 36 ק"ג, להגיע לאורך של 90 ס"מ ולקוטר של 50 ס"מ. בארצות שונות במזרח הרחוק הוא נחשב לפרי נפוץ, עממי וזול, הגדל בחצרות בתים ונמכר ברחובות. פרי-הג'ק מוכר כפרי הלאומי של בנגלדש.


== זנים ==
קיימים שלושה זנים לפרי הג'ק:

פרי ג'ק קשה - הפרי נשאר קשה גם לאחר שהוא מבשיל.
פרי ג'ק סוסו (sosso) - הפרי נהיה רך לאחר שמבשיל.
פרי ג'ק דבש - תוך הפרי נוזלי וטעמו מתוק מאוד.


== בישראל ==
העצים הראשונים הובאו לארץ ישראל בשנות ה-30 של המאה ה-20 וניטעו ברחובות ובצריפין. העצים נשאו פירות במשך כמה עונות אך לבסוף מתו עקב הזנחה. בתחילה גידלו בארץ שני עצים בגן האיקלום שבפקולטה לחקלאות ברחובות ומספר עצים בודדים בסביבות הכנרת. עץ נוסף גודל באזור עתלית בכניסה הצפונית במקום שבו נמצאים עצי הוושינגטוניה הגבוהים, זכר לחוות הניסיונות של אהרונסון שהייתה באזור.
את פרי המאכל ניתן להשיג משומר בצורת לפתן או בצורה קפואה בחנויות המוכרות מצרכים מהמזרח הרחוק. הפרי הטרי אינו משווק בישראל נכון לשנת 2010.


== ראו גם ==
עץ הלחם


== קישורים חיצוניים ==

פרי-הג'ק, באתר אנציקלופדיה בריטניקה (באנגלית)פרי-הג'ק, באתר ITIS (באנגלית)
פרי-הג'ק, באתר NCBI (באנגלית)
פרי-הג'ק, באתר האנציקלופדיה של החיים (באנגלית)
פרי-הג'ק, באתר Tropicos (באנגלית)
פרי-הג'ק, באתר GBIF (באנגלית)
פרי-הג'ק, באתר The Plant List (באנגלית)
פרי-הג'ק, באתר IPNI (באנגלית)
העמותה לפירות אקזוטיים בישראל
 סרטון באנגלית המתאר את ההכנה למאכל של פרי-הג'ק, סרטון  באתר יוטיוב
Jackfruit the "vegan sensation" that saved Sri Lanka - מאתר ה-BBC


== הערות שוליים ==