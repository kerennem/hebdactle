רַבֵּי-הָרַגְלַיִם (שם מדעי: Diplopoda) היא מחלקה של בעלי חיים במערכת פרוקי-רגליים. פרט בקבוצה זו נקרא "רב-רגל" או "רב-רגליים". רבי-הרגליים נקראים בפי הילדים "מרבה-רגליים".
רב-רגליים דומה בצורתו לחרק ארוך בעלי פרקים לאורך בגופו. כל פרק מכיל שני זוגות רגליים (בשונה מנדל אשר כל פרק בגופו מכיל זוג רגליים יחיד). ארבעת הפרקים הקדמיים בגופו של רב-הרגליים הם פרקי בית החזה, ובכל אחד מהם מצוי זוג רגליים אחד בלבד.


== אבולוציה ==
רב-רגליים הוא ככל הנראה בעל החיים הראשון באבולוציה שיצא מהים לאדמה - כנראה לפני 420 מיליון שנה בתקופת הסילור. סביר להניח שהם ניזונו מטחבי עלים וצמחים וסקולריים פרימיטיבים.
יצור היבשה הקדום ביותר שנמצא הוא רב-רגליים נמודסמוס (Pneumodesmus), שהגיע לאורך של סנטימטר אחד בלבד וחי לפני 428 מיליון שנים (428 למ"ש) בתקופת הסילור. רבי-הרגליים הקדמוניים, בדומה לקיימים כיום, נשמו על ידי ספיגת חמצן ישירות מהאוויר אל הגוף דרך נקבים. חורים אלה הם העתיקים ביותר שנמצאו, ולפיכך מעריכים כי זהו היצור הראשון בעל מערכת נשימה שאפשרה נשימה מחוץ למים.
רבי הרגליים בתקופת הדבון והקרבון גדלו מאוד, עקב אחוז החמצן הגבוה באוויר, שהיה כמעט כפול מהיום. בשל כך ובשל מיעוט הטורפים היבשתיים מינים קדמונים הגיעו לגדלים עצומים בהשוואה למינים בימינו. הגדול שביניהם היה הארתרופלאורה, אשר נחשב לפרוק הרגליים היבשתי הגדול ביותר שהלך על פני האדמה, כשאורכו הגיע ל-2.6 מטר.


== אזורי מחיה ==
בעל חיים זה חי באזורים לחים וניזון מרקב של צמחים. סביבתו הטבעית היא לרוב מתחת לאבנים (סביבה לחה ומוגנת יחסית לשטחים פתוחים). לעיתים ניתן למצוא מרבי רגליים בתוך בתים, אך שם הם מתים מרעב ויובש.


== אמצעי התגוננות ==
להבדיל מהנדלים, רבי-הרגליים אינם בעלי ניבי ארס ולא נושכים. כאמצעי התגוננות מטורפים הם מתגלגלים למעין כדור או ספירלה דמוית קונכיית שבלול, וחלקם אף פולטים חומרים רעילים או מצחינים.


== תנועה ==
לכל זוג רגליים מערכת שרירים אוטונומית, ושתי הרגליים בזוג נעות ביחד. תנועת הרגליים בכל פרק מוזזת במעט מן הפרק הקודם, דבר המונע מהרגליים להתקל זו בזו, וכן גורם לתנועה דמוית הגל של כלל הרגליים.


== תגלית 2021 ==
ב-2021, באזור מכרות במערב אוסטרליה, בעומק של כ-60 מטר באדמה, התגלה מרבה רגליים עם 1306 רגליים, שהוא בעל מספר הרגליים הגדול ביותר שנמצא עד כה, וכינויו Eumillipes Persephone. זו נקבה, שאורכה כ-9.5 ס"מ בלבד, ורוחבה כמעט סנטימטר. לראש צורת חרוט ויש לו מעין אנטנה. בעל חיים זה הוא ללא עיניים, המשתמש בחושי מגע וריח להתמצאות בסביבה, ובפיו הדומה למקור, אוכל פטריות.


== גלריה ==

		
		
		
		


== מינים נכחדים ==
אאוארתרופלאורה
ארתרופלאורה - פרוק הרגליים היבשתי הגדול ביותר מעולם.


== ראו גם ==
נדלים
רב-רגל שחור
רבגף חום


== קישורים חיצוניים ==

רבי-הרגליים, באתר אנציקלופדיה בריטניקה (באנגלית)רבי-הרגליים, באתר ITIS (באנגלית)
רבי-הרגליים, באתר NCBI (באנגלית)
רבי-הרגליים, באתר Animal Diversity Web (באנגלית)
רבי-הרגליים, באתר האנציקלופדיה של החיים (באנגלית)
רבי-הרגליים, באתר GBIF (באנגלית)
עמיר ויינשטיין, סדרות הרבי-רגליים בישראל, "חרקים - עולם קטן בגדול" (Insectour), אפריל 2021
רשימת סוגי הרב-רגליים בעולם
 Archispirostreptus gigas (Giant African Millipede) Close-up, סרטון  באתר יוטיוב (אורך: 2:45)
 Pelmatoiulus sp. (Cameroon Gold Stripe) Millipede Burrowing, סרטון  באתר יוטיוב (אורך: 2:14)
התגלה מרבה רגליים עם 1,306 רגליים, באתר N12, דצמבר 2021


== הערות שוליים ==