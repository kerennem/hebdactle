מעבדה היא מקום המספק תנאים מבוקרים וציוד המאפשרים מחקר, ניסויים ובדיקות.
מעבדות משמשות במגוון רחב של תחומים. במדעי הטבע: ביולוגיה, כימיה ופיזיקה, ברפואה, הנדסה, מדעי המחשב, גאולוגיה וכל תחום מדעי או טכנולוגי בו נדרש לערוך ניסויים או לבחון מוצרים שונים.
לפעמים יש שימוש בהשאלה במושג זה, כדבר ביקורת על פי רוב, עבור מדעי החברה ומדע המדינה, כאשר מדובר על מצבים בהם מנסים תהליכים על החברה, אולם לא בהכרח שמדובר במחקר מדעי.


== סוגי מעבדות ==
מעבדת מחקר - מעבדה בה מתבצעים מחקרים הדורשים ביצוע ניסויים. מעבדות אלו נפוצות באוניברסיטאות ובמכוני מחקר.
מעבדה רפואית - בעיקר לצורך בדיקות קליניות, כניתוח ובדיקה של דגימות רקמות והפרשות מגופם של חולים, כגון דם, צואה ושתן). הרבה מעבדות כאלו נמצאות בבתי חולים ובמרכזים רפואיים.
מעבדת תיקונים - ביצוע תיקון, הרכבה ובדיקה של ציוד טכני מורכב כמחשבים וציוד תקשורת נתונים.
מעבדת בדיקה וכיול - מעבדה שיעודה בדיקה של ציוד ומוצרים, למשל לצורך בקרת איכות, התאמה לתקנים, כיול של ציוד ועוד.
מעבדת פיתוח - מעבדה בה מפתחים ובודקים מוצרים חדשים.
מעבדת צילום - מעבדה עם ציוד ייחודי למפתחים סרטי צילום, והדפסת תמונות.
מעבדה לזיהוי פלילי - מעבדה המתמחה בפיענוח בתחום הקרימינולוגיה.
מעבדה גמולוגית - מתמחה בזיהוי של אבני חן.
מעבדת קול - מעבדה שעוסקת בהקלטה והשמעה של קול.מעבדות רבות משלבות מספר רב של יכולות. יש מעבדות שהן תאגיד בפני עצמן הנותנות שירותי מעבדה על פי דרישה, וישנן מעבדות שמהוות חלק מתאגיד ובדרך כלל נועדו לצרכיו הפנימיים.
מוסדות לימודיים רבים מפעילים מעבדות לימודיות, לצורך התנסות פדגוגית. מעבדות אלו מאפשרות ללומדים לחזור על ניסויים מוכרים, בדרך כלל בתחום מדעי הטבע, רובוטיקה, אלקטרוניקה ומחשבים.
קיימות גם מעבדות ניידות, המאפשרות לבצע ניסויים ובדיקות בתנאי שטח.


== ציוד ייחודי ==
 ערך מורחב – כלי מעבדהחלק ניכר מהציוד במעבדות ייחודי להן, ואין לו שימוש אחר. ישנם סוגי ציוד רבים המאפיינים מעבדות ולהם שימוש נרחב כגון מבחנה, שבמידה רבה מזוהה עם עולם המעבדות. יחד עם זאת, בעיקר במעבדות מחקר, נדרש ציוד המותאם ספציפית לאותה המעבדה, ושנועד לניסויים שזו להם הפעם הראשונה להתבצע.


== בטיחות ==
מכיוון שבמעבדות רבות העבודה כרוכה בחומרים מסוכנים ובתהליכים קיצוניים, קיים סיכוי ניכר להתרחשות תאונות והיקף הנזק הצפוי עלול להיות לא מבוטל. לכן, ננקטים במעבדות אמצעי בטיחות שמטרתם להקטין את ההסתברות לתאונות ולצמצם את נזקן במידה ותתרחשנה. כיום גוברת המודעות, ומוסדות רבים מציעים קורסים אינטנסיביים ומקיפים בנוהלי בטיחות במעבדות. תאונות במעבדות הן עדיין מחזה נפוץ למדי; הללו כוללות שרפות (כתוצאה משימוש לא זהיר באש או בחימום), הרעלות ונזקים בריאותיים אחרים כתוצאה משימוש לא זהיר בחומרים מסוכנים) ושבירת ציוד ומכשור.


== גלריה ==

		
		
		


== ראו גם ==
מעבדה על שבב
הרשות הלאומית להסמכת מעבדות


== קישורים חיצוניים ==
מעבדה, באתר אנציקלופדיה בריטניקה (באנגלית)