גִ'דַּה (בערבית: جدّة) היא עיר נמל במחוז מכה שבמערב ערב הסעודית, העיר שוכנת על חוף ים סוף ומרוחקת כ-66.74 ק"מ ממערב לבירת המחוז מכה, העיר הקדושה ביותר לאסלאם. נכון לשנת 2021 אוכלוסיית העיר מונה 4,696,535 בני אדם, זו היא העיר הגדולה ביותר במחוז והשנייה בגודלה בממלכה אחרי ריאד.
העיר נוסדה במאה השישית לפני הספירה ככפר דייגים. גדולתה החלה בשנת 647, אז הפך אותה הח'ליף עות'מאן בן עפאן לעיר נמל, לשירותם של העולים לרגל למכה.
ג'דה נחשבת למרכז כלכלי ותיירותי חשוב, הרבה בזכות קרבתה לים האדום ולערים הקדושות לאסלאם מכה ואל-מדינה, בנוסך לכך ג'דה נחשבת לעיר ה-100 בגודלה בעולם, והיא מחולקת מבחינה אדמיניסטרטיבית ל-137 מחוזות פנימיים.
קבוצות הכדורגל של העיר הן אל-איתיחאד ואל-אהלי ג'דה.


== אתרים ==
נמל התעופה הבינלאומי המלך עבד אל-עזיז נמצא בפרברי העיר. אוניברסיטת המלך עבדאללה למדע וטכנולוגיה, שהיא אחת מהאוניברסיטאות הטכניות הטובות במדינה, שוכנת בסמוך לעיר.


== ג'דה באסלאם ==
על פי המסורת המוסלמית, אדם הראשון נקבר בהר ערפאת הנשקף מעל מכה או במכה עצמה ואילו חוה נקברה בג'דה.המסורת המקומית מראה את קברה של חוה אמנו בג'דה. לפי המסורת היהודית, קברה של חוה בחברון, יחד עם קברי האבות במערת המכפלה. ג'דה נקראת על שם חוה אמנו, בערבית: אֻמּנא חוה: ג'דה – כינוי לאישה מהאבות הראשונים, 'ג'דוד' בערבית.


== היסטוריה ==
ישנן עדויות ארכאולוגיות להתיישבות באזור ג'דה עוד מתקופת האבן. ההתיישבות הנוכחית נוסדה כהתיישבות דייגים בשנת 522 לפנה"ס.
ג'דה התפרסמה לראשונה בשנת 647 כאשר הח'ליף עות'מאן בן עפאן בנה בה נמל. קיסרות אקסום כבשה את העיר לזמן קצר. באותה העת ג'דה כבר שימשה מקום מרכזי שאליו הגיעו עולים לרגל בדרך למכה. בשנת 969 השושלת הפאטמית כבשה את העיר מידי השושלת האיח'שידית. הפאטמים פיתחו רשת סחר נרחבת שכללה את אזור הים התיכון, הים האדום ואת האוקיינוס ההודי, והגיעה עד לשושלת סונג שבסין.
בשנת 1177 נכבשה ג'דה על ידי השושלת האיובית. בתקופה הזו הכלכלה פרחה והשלטון דאג לפתח את הסונה.
בשנת 1254 הפכה ג'דה לחלק מהאימפריה הממלוכית. בשלהי המאה ה-15 ניסתה האימפריה הפורטוגזית לכבוש את העיר, ללא הצלחה.
בשנת 1517 הפכה ג'דה לחלק מהאימפריה העות'מאנית, תחת תקופת שלטונו של הסולטאן סלים הראשון. השלטון העות'מאני שיקם את חומות העיר. איש הצבא העות'מאני הידוע אחמד אל-ג'זאר עשה את תחילת הקריירה שלו בעיר.
במהלך מלחמת העולם הראשונה הכריז השריף חוסיין בן עלי על המרד הערבי כנגד שלטון האימפריה. המרד הצליח, והעיר הייתה לחלק מממלכת חג'אז. לאחר מאבקי כוח רבים בין אבן סעוד לבין חוסיין, הפך בנו של חוסיין, עלי למלך החדש של האזור בדצמבר 1924, אך נאלץ לברוח לבגדאד כשנה לאחר מכן.
בשנת 1926 הפכה ג'דה לחלק מהמחוז של מכה, אשר הפכה לבירת המחוז. בכך אבד כוחה הפוליטי של ג'דה.
ב-2013 החלה בעיר בנייתו של מגדל ג'דה, שצפוי להיות גבוה יותר מבורג' ח'ליפה, הבניין הגבוה בעולם כיום, ב-180 מטרים, ופי שניים וחצי מהאמפייר סטייט.
חלקה ההיסטורי של העיר הוכרז כאתר מורשת עולמית של אונסק"ו ב-2014.


== ערים תאומות ==
לג'דה 23 ערים תאומות:


== גלריית תמונות ==


== ראו גם ==
ג'דה ההיסטורית


== קישורים חיצוניים ==

 אתר האינטרנט הרשמי של ג'דה (בערבית)
ג'דה, באתר אנציקלופדיה בריטניקה (באנגלית)


== הערות שוליים ==