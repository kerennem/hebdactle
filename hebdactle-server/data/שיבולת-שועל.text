שיבולת-שועל תרבותית או בקיצור שיבולת-שועל (שם מדעי: Avena sativa) היא מין בסוג שיבולת-שועל הגדל באקלים ממוזג ופורח באביב. דגן זה מגודל בשביל זרעיו, הנאכלים בין היתר כדייסה ומשמשים גם כמספוא לחיות משק כסוסים ופרות. במין זה נעשה גם שימוש כרכיב במזון כלבים ובמזון לתרנגולות. מין זה הוא אחד מתשעת סוגי שיבולת השועל הגדלים בישראל והוא שכיח בכל אזורי הארץ למעט דרום הנגב ומרומי החרמון.


== מקור השם ==
לשם "שיבולת שועל" מספר מקורות אפשריים.
יש הטוענים שמקורו בצורתו של גרעין שיבולת השועל אשר מזכיר את אוזן השועל [דרוש מקור]. מקור אחר מצביע על חיבתם של שועלים להתחכך בצמח זה, בנוסף, קיימת ההשערה כי ניתן השם בעקבות מראה של השיבולת המזכיר את זנב השועל, כך על-פי פירוש רש"י על תלמוד בבלי מסכת פסחים דף ל"ה.


== ביהדות ==
שיבולת השועל נחשבת ביהדות לאחד מחמשת מיני דגן, אולם לדעת פרופ' יהודה פליקס שיבולת-שועל של חז"ל איננה המין המזוהה כיום כשיבולת שועל אלא מין שעורה המכיל גלוטן ומחמיץ בנוכחות מים. לעומתו הרב יוסף אפרתי טוען שבניסוי שערך עבורו ד"ר משה זקס שיבולת שועל החמיצה, ולפיכך יש לדבוק בזיהוי המקובל המבוסס על פירוש רש"י. למחלוקת זו השלכות רבות: לגבי דיני חמץ ואכילת מצה בפסח, לגבי ברכות הנהנין, הפרשת חלה, כלאיים ועוד.
בעניין כלאיים, מותר לערב שיבולת שועל ושעורה יחד.


== שימושים ==

דייסה: באירלנד ובסקוטלנד עושים דייסה לרוב משיבולת שועל מלאה חתוכה. באנגליה ובאמריקה מכינים דייסה משיבולת שועל שנמכרת באחת מ-4 צורות:גרעיני שיבולת שועל מלאים ושלמים. נמכרים בחנויות טבע.
גרעיני שיבולת שועל חתוכים כך שכל גרעין חתוך לאורכו בדרך כלל ל-3 חלקים שווים בגודלם בקירוב
שיבולת שועל "משוטחת" - גרעיני שיבולת השועל משוטחים לאחר אידוי בעודם שלמים בעזרת רולרים. צורה זו גם משמשת לרוב בחומר גלם להכנת גרנולה.
שבבי שיבולת שועל הנקראים גם "שיבולת שועל להכנה מהירה" ("אינסטנט"). זוהי שיבולת שועל שעובדה לצורת שבבים לאחר ששוטחה ועברה תהליך בישול/אידוי נוסף לפני שיובשה ונארזה. זוהי הצורה הנפוצה ביותר של שיבולת שועל בישראל.בישראל שיבולת השועל נקראת קְוואקֵר. זהו שם של אחד ממותגי שיבולת השועל מתוצרת חברת קווייקר האמריקאית שהפך לשם גנרי של המאכל.

בארגזי חול ניתן להשתמש בקמח שיבולת שועל במקום בחול.
שיבולת שועל משמשת כמספוא לעופות ולבהמות.
שיבולת השועל משמשת כמרכיב העיקרי בגרנולה ובמוזלי, תערובות המכילות גם צימוקים, אגוזים ופירות יבשים.


== יתרונות בריאותיים ==
צריכה של שיבולת שועל מומלצת על ידי ארגון הלב האמריקאי (American Heart Association), בשל יכולתה לסייע בהורדת רמות הכולסטרול בדם, בנוסף שיבולת שועל מסייעת למניעת סוכרת וכן מפחיתה בסיכוי ללקות במספר סוגי סרטן ובעיקר, סרטן המעי הגס. עוד ידוע כי שיבולת השועל טובה להזנת העור[דרוש מקור].
בשיבולת שועל לא קיים החלבון גלוטן ולכן היא בטוחה למאכל לחולי דגנת (צליאק). עם זאת, חלק ניכר מהשיבולת הנמכרת לצרכנים מכילה חשש להימצאות גלוטן בה משתי סיבות - גידול בסמוך לשדה חיטה או דגן אחר המכיל גלוטן כך שייתכן מעבר זרעים לשדה שיבולת השועל או עיבוד באותו מפעל עם דגן המכיל גלוטן. בנוסף, לכ-15% מבין חולי הדגנת ישנה גם רגישות לחלבון אבנין המהווה את המרכיב העיקרי בחלבון שיבולת השועל.


== דיאטת שיבולת שועל ==
במספר מדינות מערביות ובעיקר בארצות הברית נפוצה דיאטת הרזיה המבוססת על שיבולת שועל שאינה מעובדת כמרכיב עיקרי. בקצרה, הדיאטה מורכבת משלושה שלבים. השלב הראשון נמשך כשבוע ומתבסס על אכילת דייסת שיבולת שועל מלאה בלבד. השלב השני נמשך חמישה שבועות ומשלב שיבולת שועל כמרכיב מזון עיקרי עם מרכיבי מזון נוספים והשלב השלישי, מהשבוע השישי והלאה, כולל בתוכו מוצרי שיבולת שועל בתפריט היומי.


== ראו גם ==
חמשת מיני דגן


== קישורים חיצוניים ==
שיבולת-שועל, באתר ITIS (באנגלית)
שיבולת-שועל, באתר NCBI (באנגלית)
שיבולת-שועל, באתר האנציקלופדיה של החיים (באנגלית)
שיבולת-שועל, באתר צמח השדה
שיבולת-שועל, באתר צמחיית ישראל ברשת
שיבולת-שועל, באתר Tropicos (באנגלית)
שיבולת-שועל, באתר GBIF (באנגלית)
שיבולת-שועל, באתר The Plant List (באנגלית)
שיבולת-שועל, באתר IPNI (באנגלית)
מה זה קוואקר באתר מזון
פרטים, באתר "ראן צמחים"


== הערות שוליים ==