הים הצפוני הוא ים שולי של האוקיינוס האטלנטי, הגובל בממלכה המאוחדת, בנורווגיה, בדנמרק, בגרמניה, בהולנד ובבלגיה. אין להתבלבל בינו לבין ים הקרח הצפוני המכונה גם הוא לעיתים "הים הצפוני".


== גאוגרפיה ==
הים הצפוני גובל באיי אורקני ובחוף המזרחי של בריטניה במערב, בצפון אירופה ובמרכזה במזרח ובדרום, ובדרום מערב, מעבר למיצרי דובר, הים הצפוני מתחבר לתעלת למאנש המתחברת לאוקיינוס האטלנטי. במזרח, הים מתחבר לים הבלטי דרך סקאגרק וקטגט, מיצרים צרים המפרידים בין דנמרק לנורווגיה ושוודיה. מצפון, הוא גובל באיי שטלנד ומתחבר לים הנורווגי, ים שולי באוקיינוס הקרח הצפוני.
שטחו של הים הוא כ-430,000 קמ"ר. עומקו הממוצע הא כ-94 מ' ועומקו המרבי הוא 660 מטר. אורכו הממוצע הוא יותר מ-970 ק"מ ורוחבו הממוצע 580 ק"מ. מסביב לשולי הים הצפוני נמצאים ארכיפלגים גדולים, כולל שטלנד, אורקני ואיי פריז.


== גאולוגיה ==
בתקופות קדומות היווה חלק מאדן היבשה שחיבר את בריטניה עם יבשת אירופה. הים הצפוני הנוכחי נוצר לפני כ-12,000 שנה, כאשר עם תום עידן הקרח האחרון עלה מפלס פני הים באופן משמעותי. 


== היסטוריה ==
מעגן סקפה פלו, המקושר לים הצפוני, שימש כבסיס הצי המלכותי הבריטי במלחמת העולם הראשונה ומלחמת העולם השנייה.
בסוף שנות ה-60 של המאה ה-20 התגלו בים הצפוני עתודות גדולות של נפט וגז טבעי. מדינות אירופה החלו, לאחר משבר האנרגיה העולמי של שנות ה-70 של המאה ה-20, להפיק בים נפט וגז למרות העלות הגבוהה, כדי להפחית את תלותן באופ"ק. במשך השנים, נורווגיה היא מפיקת הנפט העיקרית בים הצפוני, ואחר כך הממלכה המאוחדת שכילתה את רוב עתודות הנפט שלה בים עד שנות ה-2000.
החל משנת 2001, קבוצת דלק הישראלית, מעורבת בהפקת נפט בים הצפוני. בשנת 2018 הפיקה כ-80,000 חביות ביום.


== ראו גם ==
שיטפון הים הצפוני
אזור הים הצפוני


== קישורים חיצוניים ==

הים הצפוני, באתר אנציקלופדיה בריטניקה (באנגלית)

ערן אזרן, רציו פטרוליום: פוטנציאל ל-100 מיליון חביות נפט בשני רישיונות בים הצפוני, באתר TheMarker‏, 24 ביולי 2017
ערן אזרן, תשובה משליך יהבו על הים הצפוני: הגדיל את ההשקעה בפארו לרבע מיליארד שקל, באתר TheMarker‏, 4 ביולי 2017
קובי ישעיהו, ‏קבוצת דלק: שיפור משמעותי בפעילות הפקת הנפט בים הצפוני; הפקת גז ב"לוויתן" צפויה ב-2019, באתר גלובס, 31 במאי 2018
ערן אזרן, אחרי תשובה - גם צחי סולטן מגיע לים הצפוני, באתר TheMarker‏, 25 ביולי 2019


== הערות שוליים ==