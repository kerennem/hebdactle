ג'ק קירבי (באנגלית: Jack Kirby;‏ 28 באוגוסט 1917 - 6 בפברואר 1994) היה כותב, אמן וקומיקסאי יהודי-אמריקני, אשר נחשב בעיני היסטוריוני קומיקס ומעריצים רבים לאחד מהיוצרים החלוציים והמשפיעים ביותר במדיום הקומיקס. מתואר בידי הכותב גרנט מוריסון כ"ויליאם בלייק של הקומיקס".


== חייו ==
נולד בשם ג'ייקוב קורצברג (Jacob Kurtzberg) בלואר איסט סייד של מנהטן, ניו יורק, שם גדל והתחנך. הוריו, רוז ובנג'מין קורצברג, היו מהגרים ממוצא אוסטרי-יהודי, ואביו הרוויח כסף למחיה מממכר בדים.
עוד בנעוריו, קירבי שאף לברוח מהשכונה בה גדל. הוא אהב לצייר, וחיפש מקומות בהם יוכל ללמוד יותר על אמנות. בהיותו אוטודידקט, קירבי ציין שהשראתו הייתה אמני רצועות קומיקס כמילטון קאניף, האל פוסטר, אלכס ריימונד ודינג דרלינג.
נודע גם בכינוי "המלך" ("The King") בקרב מעריצי קומיקס רבים. במהלך חייו השתמש גם בשמות העט: ג'ק קרטיס, קרט דייוויס, לאנס קירבי, טד גריי, צ'ארלס ניקולס, פרד סנדי, טדי.
כניסתו של קירבי לתעשיית הקומיקס החלה בסינדיקט העיתונות לינקולן בשנת 1936, שם עבד על רצועות קומיקס וקריקטורות עד לשנת 1939 תחת שם העט ג'ק קרטיס. בהמשך עבד עבור אולפני ההנפשה פליישר סטודיוס בסרטוני פופאי המלח. בתקופה זו, תעשיית הקומיקס פרחה, וקירבי החל לכתוב ולאייר עבור חברת קומיקס בבעלותו של ויל אייזנר תחת שמות העט קורט דייוויס, פרד סאנד וטד גריי. הוא החל להשתמש בשם המשפחה "קירבי" כלאנס קירבי בסיפורי מערבונים (אוקטובר-נובמבר 1939), לפני שהחליט על שם העט ג'ק קירבי, משום ששם זה הזכיר לו את השחקן ג'יימס קאגני. אולם, הוא נעלב מאלה אשר רמזו שהוא בחר בשמות אחרים כדי להסתיר את מוצאו היהודי.
עם מעברו של קירבי לברוקלין בקיץ של שנת 1940, הוא הכיר את אשתו לעתיד רוזלינד גולדשטיין והחל לעבוד עבור פוקס הוצאה לאור. חקר סיפר גיבורי-העל הוביל אותו להיכרות עם הכותב ג'ו סיימון, שגם עבד כעצמאי. בהמשך, קירבי החל לעבוד בטיימלי קומיקס (לימים מארוול קומיקס), הוצאה לאור של עורך הספרות הזולה מרטין גודמן. סיימון וקירבי יצרו את דמותו הפטריוטית של קפטן אמריקה, והצלחת המכירות הביאה ליצירתה של שותפות משפיעה ורבת שנים.
הונצח בהיכל התהילה ע"ש ויל אייזנר בשנת 1987.
נפטר ב-1994, ונטמן בחלקה היהודית של בית הקברות של Westlake Village, קליפורניה.


== קישורים חיצוניים ==

ג'ק קירבי, במסד הנתונים Comic Books DB (באנגלית)
יעקב קירבי, באתר "Find a Grave" (באנגלית)
ג'ק קירבי, באתר אנציקלופדיה בריטניקה (באנגלית) ג'ק קירבי, ברשת החברתית Goodreads


== הערות שוליים ==