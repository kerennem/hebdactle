סקייפ (באנגלית: Skype) היא תוכנת טלפוניה (Voice Over IP) המבוססת (כיום) על תשתית-ענן, ומסרים מיידיים. המיזם הוקם בשנת 2003 על ידי איש העסקים השוודי ניקלס זנסטרום וינוס פריס הדני. התוכנה נכתבה על ידי אותו צוות המתכנתים מאסטוניה, שיחד עם זנסטרום ופריס יצר את תוכנת שיתוף הקבצים קאזה. משתמשי סקייפ יכולים לנהל ביניהם שיחות בחינם, להתקשר למספרי טלפון רגילים עבור תשלום (SkypeOut), לקבל שיחות ממספרי טלפון רגילים (SkypeIn) ולקבל הודעות דואר קולי. התוכנה הורדה למעלה מ-500 מיליון פעמים, והיו לה (נכון לסוף יוני 2007) 220 מיליון מנויים פעילים.


== היסטוריה ==

ב-23 באפריל 2003 - שמות המתחם skype.com ו-skype.net נרשמו. ב-29 באוגוסט 2003 - גרסת הבטא הראשונה של סקייפ משוחררת לציבור. ב-27 ביולי 2004 סקייפ יצאה בגרסה 1.0 למערכת ההפעלה "חלונות".
ב-12 בספטמבר 2005 רכשה חברת eBay את סקייפ תמורת 2.6 מיליארד דולר. באוקטובר 2007, כשנתיים לאחר הרכישה, חברת eBay הודיעה שהתוכנה לא עמדה בציפיות ולא הניבה את הרווחים הנדרשים, והודיעה על הפחתה של 1.4 מיליארד דולר. המנכ"ל זנסטרום הודיע על פרישתו.
בנובמבר 2009 חזרה החברה לבעלותם של מייסדי סקייפ. מייסדיה הגיעו להסכם פשרה עם חברת eBay שבו ירכשו 70 אחוזים ממניות החברה תמורת כ-1.9 מיליארד דולר.
ב-10 במאי 2011 הודיעה חברת מיקרוסופט כי היא רוכשת את סקייפ תמורת 8.5 מיליארד דולר.
ב-13 באוקטובר 2011 חברת מיקרוסופט רכשה את סקייפ וכל הטכנולוגיות הקשורות אליה בסכום של 8.5 מיליארד דולר, החברה מתייחסת לסקייפ כמוצר שלה. כך, בסופו של דבר, יצאה
חברת eBay מורווחת מרכישת סקייפ.
באפריל 2013 מיקרוסופט שילבו את שירות המסנג'ר עם סקייפ (למעט בסין).
בנובמבר 2017 רכשה מיקרוסופט את הסטארט-אפ "Swing Technologies" לצורך שיפור אפליקציית המסרים שלה.


== התוכנה ==


=== תכונות ===
השירות הבסיסי של התוכנה הוא שיחות קוליות והתכתבות טקסטואלית בצ'אט ממחשב למחשב בחינם. התוכנה תומכת בוועידות טקסט של עד 5 משתמשים.
ניתן להעביר את רשימת אנשי הקשר למשתמש אחר, או לייבא אנשי קשר מרשימות פנימיות במחשב כמו רשימת אנשי הקשר של תוכנות דואר אלקטרוני שונות.

SkypeOut
שירות SkypeOut מאפשר למשתמשי Skype לחייג לטלפונים רגילים. ניתן לחייג לקווי טלפון רגילים ולקווי טלפון ניידים כאחד. SkypeOut אינו מאפשר חיוג לשירותי חירום.SkypeIn
שירות SkypeIn מאפשר למשתמשי Skype לקבל שיחות המחויגות מטלפונים רגילים. גרסת הבטא של השירות הושקה ב-10 במרץ 2005. רק תושבי הממלכה המאוחדת, ארצות הברית, צרפת, הונג קונג, דנמרק, פינלנד, נורווגיה ושוודיה רשאים להצטרף לשירות. בניגוד לרוב שירותי החברה, שירות זה נרכש לתקופה של שלושה חודשים או שנה, ולא לפי דקות שימוש.SkypePro
SkypePro הושקה בתחילת שנת 2007 במספר קטן של מדינות בעולם, והיא כעת אפשרית במספר רב של מדינות ובהן ישראל. SkypePro היא תוכנית שבאמצעות תשלום קבוע של 2 אירו לחודש מקבלים בה מספר הטבות. לדוגמה: שיחות ללא הגבלה לטלפונים קוויים מקומיים, תא קולי בחינם, והנחות במספר מוצרים של סקייפ, למשל על מספר SkypeIn. ב-21 באפריל 2008 התוכנית הופסקה.Skype Access
שירות Skype Access מאפשר למשתמש להתחבר לאחת מ-100,000 נקודות חמות ברחבי העולם - WIFI ולשלם על החיבור באמצעות חשבון הסקייפ קרדיט. דרכו ניתן לגלוש באינטרנט לבדוק דואר להוריד קבצים. היתרון בשרות הוא שלא נידרש להזין פרטי כרטיס אשראי וניתן להתחבר לפי דקות. לדוגמה באנגליה המחיר לדקה הוא 0.11 פאונד. באוגוסט 2011 השירות הושק מחדש בשם "Skype WiFi". ב-31 במרץ 2017 השירות נסגר.דואר קולי
אפשרות הדואר הקולי הושקה גם היא ב-10 במרץ 2005. שירות הדואר הקולי מאפשר גם הוא למתקשרים להשאיר הודעות דואר למשתמשי סקייפ אשר אינם מחוברים או בעת שיחה. גם שירות זה מבוסס על הרשמה אך הוא זול בהרבה מאשר SkypeIn.אפשרויות אחרות
גרסה 1.2 לחלונות הושקה ב-23 במרץ 2005. התכונה המשמעותית ביותר שלה היא אחסון של אנשי הקשר של המשתמש בשרת, כך שהוא יוכל לגשת מכל מקום לתוכנה, ללא קשר למחשב (בגרסאות קדומות יותר אנשי הקשר אוחסנו במחשב המקומי). כעת, קיימות גרסאות לחלונות, למקינטוש (Mac OS X), לינוקס ול-מחשב כף יד.תמיכה בווידאו
אפשרות התמיכה בווידאו הושקה ב-5 בינואר 2006. שירות הווידאו פותר את הבעיה שעד כה נאלצו המשתמשים לנהל שיחות וידאו בתוכנה רק באמצעות תוספים מצד שלישי, שלא נתמכו רשמית על ידי החברה. הגרסה החדשה מציגה גם חלונית חיפוש משופרת, המיועדת לחיפוש אנשי קשר או מספרים ואיחזורם מרשימת אנשי הקשר של המשתמש; כמו כן יותקן סרגל כלים שיבצע את אותן הפעולות בתוכנת ניהול הזמן והדואר האלקטרוני אאוטלוק של מיקרוסופט, השדרוג מאפשר גם התאמה אישית של התוכנה, באמצעות רינגטונים אישיים ושילוב אייקונים מיוחדים, שיספקו לאנשי הקשר מידע אודות מצב הרוח של המשתמש.תמיכה ב-SMS
אחת האפשרויות החדשות שנוספו בגרסה 2.5.0.72 היא היכולת לשלוח הודעות sms למספרים סלולריים (כמו בתוכנות אחרות, כגון Messenger, ICQ ועוד).


=== טכנולוגיה ===
כל משתמש Skype יכול להריץ תוכנת סקייפ על המחשב או להתחבר ישירות דרך אתר האינטרנט. תוכנה זו היא חינמית וניתנת להורדה מאתר החברה. הקוד והפרוטוקול של Skype סגורים.
ההבדל המרכזי בין Skype לבין תוכנות VoIP אחרות הוא שהיא פועלת במבנה של עמית-לעמית (P2P) ולא בצורה של שרת-לקוח.
ספריית המשתמשים של Skype מבוזרת ומופצת בין הצמתים ברשת; כלומר, שהרשת יכולה לגדול בקלות להיקפים גדולים, ללא תשתית מרכזית מסובכת ומרוכזת.
Skype גם מסוגלת לנתב שיחות דרך משתמשים אחרים; דבר המאפשר לה לחצות חומות אש, בניגוד לרוב תוכנות השיחות ברשת (VoIP;. בעיקר אלו המבוססות על פרוטוקול SIP.[דרוש מקור]
הבחירה של המשתמשים שינתבו את השיחה היא אוטומטית לגמרי.[דרושה הבהרה]במרץ 2017 עברה סקייפ להשתמש באופן רשמי בטכנולוגיית ענן (מבוססת Azure של מיקרוסופט), ולא בטכנולוגיית P2P המיושנת (כאשר במקביל, גרסאות קודמות יותר הפסיקו להיתמך). העברת התוכנה לטכנולוגיה החדשה לקחה מספר שנים. וממשק משתמש הפך להיות אחיד וזהה בכל ההתקנים.


=== אבטחה ===
הצפנה של 256 ביט מצפינה כל שיחת סקייפ – קולית, וידאו או שיחת טקסט. סקייפ משתמשת במפתחות של 1536 עד 2048 ביט RSA כדי לתווך בין מפתחות AES סימטריים. כאשר המשתמשים נכנסים לתוכנה, השרת מאשר את המפתחות הפומביים שלהם.
ב-11 בינואר 2018 הוסיפה החברה תכונה המאפשרת ביצוע שיחות פרטיות מוצפנות מקצה לקצה.


==== בעיות אבטחה ====

Skype יודעת לפתוח מספר פורטים במחשב של המשתמש ובצורה ישירה לגרום לכך שחומת האש של חלונות תאשר לה לפעול (ראו: API). יכולת זו תומכת בתכונות שעלולות לאפשר לוירוס לחדור לתוכנה. הווירוס עלול לגרום לאי נוחות לאנשי הקשר של המשתמש, או, אם המשתמש שתוכנתו נגועה בווירוס מנוי לשירות SkypeOut אף לאפשר הטרדה של מספרי טלפון רגילים.
שלא כמו בהודעות מידיות או בדואר אלקטרוני, סקייפ מאפשר לבצע פעולות של לקוח-שרת, כך שאין שומרים, דבר המאפשר התפתחות של וירוסים רבי משתמשים המנצלים חולשות קטנות בקוד תוך דקות מעטות.
חולשה אחרת מגיעה מטבען של תוכנות עמית-לעמית (P2P) – עמוד השדרה של הקשרים מגיע ממחשבים אשר מחוברים הכי הרבה והכי לא מאובטחים. בכל זמן נתון יש אלפי מחשבים כאלו. תוקף יסודי יכול לבנות רשימה של המחשבים הללו על ידי שיגור התקפת DDOS כנגדם, דבר העלול להפיל את כל הרשת. הרשת תטען שהיא בסידור-עצמי על ידי Skype וה-DDOS לא תצליח לעבוד כאשר המחשבים החדשים ייקחו את מקומם של הישנים שהותקפו.
במאי 2012 נחשפה פרצת אבטחה חמורה בסקייפ אשר מאפשרת לעקוב אחרי כתובות IP של כל משתמשי סקייפ בחשאי. נכון לשנת 2018 הפרצה עדיין קיימת. מומחי אבטחה מעריכים כי סקייפ הייתה מודעת לכך עוד משנת 2010.


== תוכנות חלופיות לסקייפ ==
ארגון בשם Electronic Frontier Foundation, שהוא ארגון ללא מטרת רווח הפועל בתחום דיני האינטרנט להגנת רווחת הפרט, מביא רשימה של תוכנות פתוחות הנותנות פחות או יותר אותן אפשרויות; בין השאר, ניתן למנות בהן את Ekiga, Viber,Twinkle, Coccinella, QuteCom, SIP-Communicator ואת ספיקו הישראלית.


== קישורים חיצוניים ==

  אתר האינטרנט הרשמי של סקייפ סקייפ, ברשת החברתית פייסבוק
סקייפ, באתר אנציקלופדיה בריטניקה (באנגלית)
סקייפ מוצגת באתר מיקרוסופט כחלק מהחברה (באנגלית)
הרצת מספר חשבונות סקייפ בו-זמנית: How can I run multiple Skype accounts at the same time?, Skype website > support > FAQ (See also: How to Sign Into Two or More Skype Accounts at Once, How-To-Geek website, November 7, 2015) (באנגלית)


== הערות שוליים ==