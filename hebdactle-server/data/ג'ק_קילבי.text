ג'ק סט. קלייר קילבי (באנגלית: Jack St. Clair Kilby; ‏8 בנובמבר 1923 - 20 ביוני 2005) היה מהנדס חשמל אמריקאי, חתן פרס נובל לפיזיקה לשנת 2000. עיקר פרסומו הוא כממציאו של המעגל המשולב, במהלך עבודתו בחברת טקסס אינסטרומנטס (Texas Instruments) בשנת 1958. המצאה זו, נעשתה במקביל לפיתוח דומה שבוצע על ידי רוברט נויס עבור חברת Fairchild.


== ביוגרפיה ==
קילבי נולד בג'פרסון סיטי שבמיזורי. קיבל תואר בוגר במדעים מאוניברסיטת אילינוי באורבנה-שמפיין בשנת 1947, ומוסמך מדעים מאוניברסיטת ויסקונסין-מילווקי, ב-1950. בתקופת מלחמת העולם השנייה שירת במשרד לשירותים אסטרטגיים .בקיץ 1958 כעובד חדש בטקסס אינסטרומנטס, לא היה זכאי לצאת לחופשת הקיץ, לכן "בילה" את הקיץ בעבודה על בעיה בתכנון מעגלים שזכתה לכינוי "עריצות המספרים" - חוסר היכולת הטכנית של המחשבים דאז לספק את הדרישות ההולכות וגוברות ליכולת חישוב.
קילבי הגיע למסקנה כי הפתרון לבעיה נעוץ בשימוש במוליכים למחצה: ב-12 בספטמבר הציג בפני מנהליו את המעגל המשולב הראשון שהיה עשוי גרמניום. מעגל זה נרשם כפטנט ב-6 בפברואר 1959. על המצאתו זו זכה בפרס נובל.
בנוסף למעגל המשולב, נודע קילבי גם כממציאו של המחשבון. בסך הכול רשומים על שמו 60 פטנטים.
בין השנים 1978 ו-1985 היה פרופסור מחקר (Distinguished Professor) להנדסת חשמל באוניברסיטת טקסס A&M.
קילבי נפטר ממחלת הסרטן בדאלאס, טקסס, בגיל 81.


== קישורים חיצוניים ==

ג'ק קילבי, באתר פרס נובל (באנגלית)
Jack St. Clair Kilby ביוגרפיה באתר טקסס אינסטרומנטס.
ג'ק קילבי, באתר "Find a Grave" (באנגלית)
ג'ק קילבי, באתר אנציקלופדיה בריטניקה (באנגלית)


== הערות שוליים ==