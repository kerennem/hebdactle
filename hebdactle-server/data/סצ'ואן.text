סְה-צְ'ווַאן (四川/Sìchuān, להאזנה (מידע • עזרה) מילולית - ארבעה נהרות) הוא מחוז במערב סין. שטחו כ-485,000 קמ"ר, אוכלוסייתו מונה כ-87 מיליון איש, המחוז נחשב לאחד המחוזות הגדולים בסין הן מבחינת שטחו והן באשר למספר תושביו, בירתו העיר צֶ'נְגְדוּ.


== גאוגרפיה ==
למרות ריחוקה היחסי ממרכז סין, יש לסצ'ואן חלק חשוב בהיסטוריה של סין. במאה השלישית לפנה"ס בנה בה המהנדס לִי בּינג (李冰/Lĭ Bīng) מערכת תעלות השקיה שהטו חלק ממי נהר מין, תוך שהוא חופר דרך הר סמוך. מערכת ההשקיה הזו, סמוך לעיר דוּגְ'יַאנְגְייֵן (都江堰/Dūjiāngyàn), שינתה את פני האזור, שסבל עד אז משיטפונות, והביאה למחוז שנים רבות של שגשוג חקלאי. המערכת בשימוש עד היום ובין השאר מזרימה מים לבירה צ'נגדו.
המחוז שוכן באגן סצ'ואן המוקף בהרים מכמה עברים. ממערב רכס ההימלאיה, מצפון רכס צ'ין-לינג, ומדרום האזורים ההרריים שבמחוז יונאן. במחוז זורמים כ-80 נהרות, שהחשובים בהם הם היאנגצה, ומין, אחד מיובליו של היאנגצה. בשל היותו מוקף בהרים, המחוז סובל מערפל תכוף, ולכך מתווסף זיהום אוויר בערים רבות, כך שערים רבות אינן זוכות לימי שמש מרובים.
מערבו של המחוז הוא חלק ממה שהיה אזור קאם בטיבט ההיסטורית. חבל הררי זה מוגדר כיום כ"חבל האוטונומי הטיבטי גַארזה" (Garzê או 甘孜/Gānzī בסינית), ומתגוררים בו (בנוסף לבני האן), טיבטים רבים וקבוצות אתניות אחרות הקרובות לטיבטים - יִי, צְ'יַאנְג ונַאשִי.
במחוז אתרי תיירות רבים, ובהם שמורת ג'יוג'איגואו, הר אומיי, פסל הבודהה הענק בלֶשָׁאן, שמורות הפנדה הענק, אתרים טיבטיים רבים ואתרים רבים נוספים. המחוז גם מפורסם בזכות דובי הפנדה החיים בהרים שבצפון הנידח של המחוז.
במאי 2008 פקדה את המחוז רעידת אדמה בעוצמה 7.9 בסולם ריכטר, שגבתה עשרות אלפי קורבנות, והחריבה עיירות וכפרים.
במחוז נבנה סכר באיחטאן, התחנה ההידרואלקטרית השנייה בגודלה בעולם והסכר הרביעי בגודלו בעולם מבחינת נפח.


== בתרבות ==
שם המחוז מונצח במחזה הנפש הטובה מסצ'ואן מאת ברטולט ברכט.


== גלריה ==

		
		


== קישורים חיצוניים ==

 אתר האינטרנט הרשמי של סצ'ואן
גליה גוטמן, סין אחת, שלושה טיולים, באתר את, 27 באפריל 2015
סצ'ואן, באתר אנציקלופדיה בריטניקה (באנגלית)