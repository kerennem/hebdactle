ח'דיג'ה בנת ח'וויילד (בערבית: خديجة بنت خويلد) היא אשתו הראשונה של הנביא מוחמד. מכונה באסלאם "אם המאמינים" (בערבית: أم المؤمنين).
ח'דיג'ה בת ח'וילד הייתה סוחרת עשירה - עיסוק בעל חשיבות גבוהה באותם הימים. היא העסיקה את מוחמד שיעביר למענה סחורות בדרכו לסוריה. ח'דיג'ה, בת לשבט אסד, הייתה אלמנה משני בעלים והיו לה כמה ילדים מהם. 
על פי האסלאם, כשמוחמד היה בן ארבעים, חווה התגלות שבעקבותיה האמין כי אחז בו שד ושהוא השתגע, ולכן רצה להתאבד. ח'דיג'ה הייתה הראשונה להאמין שמדובר בהתגלות של אללה ושכנעה את מוחמד שהוא למעשה הופך לנביא ולשליח האל. היא הסבירה למוחמד שמי שנגלה אליו הוא המלאך גבריאל, בדיוק כפי שנגלה למשה, ובכך הפכה ח'דיג'ה למאמינה הראשונה בנבואת מוחמד ובאסלאם.
על פי המסורת המוסלמית, כאשר הייתה בת ארבעים, הציעה ח'דיג'ה למוחמד נישואין (זאת כשהוא היה כבן 25 ועני); אך לפי סברת החוקרים כיום, ח'דיג'ה אמרה למוחמד כי ילך לאביה, ח'וילד בן אסד ח'וילד, ויבקש את ידה ממנו, וכך עשה.[דרושה הבהרה] אבן אסחאק אומר כי ח'דיג'ה הייתה אישה אצילה, נבונה החלטית ונחושה. 
ח'דיג'ה ילדה למוחמד שישה ילדים: שני בנים (אל-קאסם ועבדאללה, שמתו בילדותם), וארבע בנות: זינב, רוקיה, אֻםּ כֻּלְת'וּם ופאטמה (על שם אמה של ח'דיג'ה) הנחשבת לקדושה באסלאם, אותה השיא מוחמד לבן דודו עלי בן אבי טאלב. שתיים מבנותיו של מוחמד התחתנו עם עֻת'מאן, שהיה הח'ליף השלישי. עם מות שני בניו, כמתנה ליום הנישואין, נתנה לו ח'דיג'ה נער-עבד, בשם זיד בן חארת'ה, בן לשבט הערבי כלבּ. הנער נקשר למוחמד ואף ויתר על חזרה למשפחתו כשזו מצאה אותו, ובתמורה שחרר אותו מוחמד והפך אותו לבנו החורג.
מוחמד לא נשא אישה אחרת כל עוד ח'דיג'ה הייתה בחיים. היא נפטרה שלוש שנים לפני ההגירה של מוחמד לית'רב (אל-מדינה), בגיל 65. קברה נמצא במכה.


== משפחתה ==
שם מלא : ח'דיגה בנת ח'וילד בן אסד בן עבד אלעזיז בן קוסי בן קלאב
תאריך הלידה: 68 לפני ההג'רה / 556-557 לספירה הנוצרית
מקום לידה : מכה
תאריך המוות : 3 לפני ההג'רה / 620 לספירה הנוצרית
מקום מוות:  מכה
בן זוג: מוחמד בן עבדאללה
צאצאים: עבדאללה בן מוחמד, אלקאסם בן מוחמד, זינב בת מוחמד, רוקיה בת מוחמד, אום כולתום בת מוחמד, פאטמה אלזהראא, וגם בנים מבעליה הקודמים.
אב: ח'וילד בן אסד ח'וילד 
אם: פאטמה בנת זאידה בן אלאצם בן הדם 
תאריך ההתאסלמות: 609 לספירה הנוצרית (הראשונה להתאסלם ולהאמין בנביא מוחמד)


== אילן יוחסין ==


== לקריאה נוספת ==
קארן ארמסטרונג, מוחמד - ביוגרפיה של הנביא, הוצאת כתר, 2004.


== קישורים חיצוניים ==

ח'דיג'ה, באתר אנציקלופדיה בריטניקה (באנגלית)