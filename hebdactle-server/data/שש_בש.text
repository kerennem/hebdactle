שש בש (בפרסית shesh - שש וטורקית beş - חמש) הוא משחק לוח וקוביות לשני שחקנים. זהו משחק מזל ואסטרטגיה עם חשיבות למיומנות השחקן. לוח המשחק מחולק ל-24 "משולשים" (מקומות בהם השחקן אמור להניח את אבני המשחק העגולות). לכל שחקן 15 אבני משחק בצבע אחיד, אך שונה מהצבע של היריב (לרוב שחור ולבן). האבנים ממוקמות בתחילת המשחק בצורה אופיינית (ראו תמונות בהמשך להמחשה). על השחקנים לקדם, כל אחד את אבניו, לעבר הרבע האחרון של הלוח בצד הסמוך אליו (מכונה "בסיס"). מהלך הקידום (מכונה "מסע") מתנהל בכיוונים מנוגדים (לרוב, הלבן נע בכיוון השעון, והשחור נע נגד כיוון השעון). הקידום מתבצע על ידי הטלת קוביות, והשחקן רשאי לקדם את אבניו בהתאם לתוצאת ההטלה. לאחר ששחקן הכניס את כל אבניו לרבע האחרון של הלוח, רשאי השחקן להמשיך בקידום אל מחוץ ללוח. שחקן שסיים להוציא את כל אבניו מהלוח מוכרז כמנצח.

שש בש הוא אחד המשחקים העתיקים ביותר שעדיין בשימוש גם בראשית המאה ה-21. לפי המחקר ההיסטורי, הוא התפתח מן המשחק המלכותי של אור, מהאלף השלישי לפנה"ס.


== חוקי המשחק ==


=== מושגים בסיסיים ===
משולש - אחד מ-24 המקומות על פניהם יכולות לנוע אבני המשחק.
משולש פנוי - משולש שאין עליו אבני משחק.
משולש תפוס - משולש שיש עליו שתי אבני משחק או יותר מאותו הצבע. היריב לא יכול להניח אבנים על משולש זה. משולש כזה נקרא גם "בית".
משולש לכידה - משולש עליו רק אבן אחת. היריב יכול לנחות עליו בתורו, וללכוד את האבן.
בסיס - לכל שחקן שישה משולשים המהווים את בסיסו. בתרשים, בסיס האפור הוא משולשים 1 עד 6, ובצורה סימטרית בסיס הוורוד הוא משולשים 19 עד 24.
מסע ויעד - השחקנים מזיזים את אבני המשחק שלהם בכיוונים מנוגדים (כל הזזה נקראת "מסע"). כל שחקן מזיז את אבניו מבסיס היריב לבסיסו שלו ("היעד").
דאבל - מצב בו שני המספרים היוצאים בהטלת הקוביות זהים; במקרה זה מספר הצעדים מוכפל. לדוגמה: יצא בקוביות 5:5, יזכה השחקן לארבעה מסעים של חמש.
המשחק הופרד - כאשר השחקנים משאירים את כל אבני יריבם מאחוריהם. אף שחקן לא יכול יותר ללכוד את אבני השחקן השני. מכאן ואילך השחקנים במירוץ להוצאת כל אבניהם.


=== מהלך המשחק ===
כל שחקן זורק שתי קוביות ומזיז את האבנים שלו. השחקן מזיז את האבנים שלו על פי כל קובייה בנפרד (ולא על פי סכומן הכולל של הקוביות). השחקן חייב להזיז את האבנים בכל מצב שהמשטח מאפשר לו והוא אינו רשאי לנוע אחורה.
כדי לנצח במשחק צריך השחקן להכניס את כל האבנים שלו ליעדן, כשלאחר מכן הוא רשאי להוציאן מהלוח. צעד מעבר ללוח הוא למעשה משולש 0 או 25 בהתאמה. אם לאחר ששחקן החל להוציא את אבניו מחוץ ללוח בוצעה לכידה על אחת מאבניו, אסור לו להוציא אבנים מחוץ ללוח עד אשר תוחזר האבן ליעדה.
כאשר שחקן מבצע לכידה על אבן של שחקן יריב, יזרוק השחקן היריב את הקוביות בתורו, בהתאם לתוצאות הקוביות יוכל השחקן להכניס את האבן לבסיס היריב, הספירה מבוצעת החל מהמשולש הראשון ועד לשישי, כלומר אם יזרוק השחקן 1:3 (בקובייה אחת 1 ובקובייה שנייה 3) יוכל להכניס את האבן למשולשים 1 או 3 אם הוא השחור או משולשים 24 ו- 22 ללבן. שחקן שלא הצליח לשחרר את חיילו הלכוד, יוותר על תורו. אין הגבלה על מספר החיילים הלכודים.
טכניקה הגנתית במשחק היא לנסות ולהשאיר כמה שפחות אבנים בודדות על המשולשים, מכיוון שאבנים אלו יכולות להילכד ואז הן מתחילות את המסלול שלהן מההתחלה, כלומר מהבסיס.


=== סוגי ניצחונות ===
ניצחון רגיל (נקודה) - השחקן שהוציא ראשון את כל האבנים שלו.
בנוסף אפשר לקבל נקודה על כל הוצאת חלק מהאבנים אך אחרי הוצאתן נהיו לשחקן אבנים לכודות והוא לא הוציא את השאר.
ניצחון כפול (מארס)  (שתי נקודות) - ניצחון כאשר היריב עדיין לא הוציא אפילו אבן אחת.
ניצחון משולש (מארס טורקי) (שלוש נקודות) - מארס שבו ליריב יש אבנים על בסיס היריב ועדיין לא הוציא אפילו אבן אחת.
המנצח הוא בעל מספר הנקודות הגבוה ביותר. אם יש שוויון נקודות, המנצח בתחרות הוא בעל מספר ניצחונות המשחקים הגבוה יותר.


== וריאציות ומשחקים נוספים על לוח השש בש ==
מלבד השש בש המסורתי, קיימות וריאציות נפוצות פחות של המשחק וכן משחקים נוספים שניתן לשחק על לוח השש בש.


=== שש בש עם קוביית הכפלה ===
בשש בש תחרותי משתמשים בקוביית הכפלה, המוסיפה אתגר ועניין למשחק. קוביית ההכפלה משמשת להכפלה (או להכפלות חוזרות) של תוצאת המשחק. בתחילת המשחק קוביית ההכפלה ממוקמת במרכז הלוח, וכל שחקן, בתורו, רשאי להכפיל, דהיינו להכריז כי תוצאת המשחק תזכה בניקוד כפול (למשל "מארס" יזכה ב-4 נקודות, במקום 2). השחקן השני, המוכפל, רשאי לקבל את ההכפלה, ובמקרה זה קוביית ההכפלה תעבור אליו כאופציה להכפלה חוזרת, או לסרב להכפלה, ולהפסיד את המשחק במקום (השחקן שהציע את ההכפלה יזכה בניקוד של ניצחון בודד כפול ערך קוביית ההכפלה, לפני ההכפלה האחרונה).


=== שש בש מקסיקני ===
שש בש מקסיקני משוחק על אותו לוח שש בש, מטרות המשחק זהות, אך החוקים שונים במעט: אחרי זריקת הקוביות, על השחקן לנוע קודם רק את מספר הצעדים הקטן יותר שמורות הקוביות. אם מהלך זה לא ניתן לביצוע עקב משולש תפוס, עובר תורו של השחקן לשחקן היריב.
בשש בש מקסיקני כל "דאבל" מזכה בתור נוסף. זאת בתנאי, שמצליחים לנוע את כל ארבע הכפולות של הדאבל. אם נגמרו האפשרויות לנוע לפני שהסתיים התור, לא מקבלים תור נוסף. כמו כן, בעת הוצאת החיילים, אפשר להוציא רק אבנים העומדות במשולשים שאת מספריהם מורות הקוביות.


=== שש בש ערבי (באנגלית: Egyptian Backgammon) ===
בשש בש ערבי המטרה והכללים זהים לאלו של שש בש רגיל, למעט כמה שינויים:
1) אם התקבלה התוצאה 2:1, הלוח מתהפך, וכל שחקן יקבל את החיילים של יריבו.
2) אם לשחקן יצאה תוצאה המורכבת ממספרים עוקבים שאינה 2:1 (לדוג': 4:3, 2:3, 5:6 וכו'), הוא מקבל שני מהלכים שבהם הוא יכול להזיז את האבנים שלו לאיזה משולשים שירצה. מצב זה מתקיים כל עוד המספרים העוקבים לא החזירו אבן ללוח ממצב לכוד. במקרה כזה, השחקן חייב לדרוך על המשולש הפנוי בבסיס שלו, ואז לבצע את המהלך השני איך שירצה. בחלק מהגרסאות, עם מספרים עוקבים לא ניתן להוציא אבנים מהלוח, אלא חייבים להעבירן למשולש אחר, והתוצאה 6:1 נחשבת לכזו המורכבת ממספרים עוקבים.
3) דאבלים - כל דאבל כולל גם את הדאבלים של כל המספרים הקטנים ממנו. לדוגמה: 6:6 יכלול גם את 5:5, 4:4, 3:3, 2:2, ו-1:1. המהלכים במקרה כזה מבוצעים מהגדול לקטן. התנועה בדאבל זהה לזו שב-שש בש רגיל.
4) מספר מזל - המספר שהוטל בהטלה שלפני המשחק, שמטרתה להכריע מי יתחיל. מספר המזל יכול להיות כל תוצאה שאינה מורכבת מזוג מספרים עוקבים או 2:1.
אם בהטלה שלפני המשחק יצא מספר שאינו עונה לדרישות אלו, יש להטיל שוב ושוב עד שיתקבל מספר כזה. או לחלופין, להגיע להסכמה הדדית לגביו. היה והתקבל מספר המזל, השחקן רשאי לשנותו לכל תוצאה שירצה. לפי חלק מהגרסאות, מספר המזל ייתן לשחקן שקיבל אותו את יכולת התנועה של תוצאת 6:6, על כל המשתמע מכך.


=== משחקים נוספים על לוח השש בש ===
בנוסף למשחק השש בש, על לוח השש בש משחקים משחקים נוספים וביניהם מחבוסה ושלושים ואחד.


=== שלושים ואחד ===
במשחק שלושים ואחד המטרה זהה למטרה בשש בש - להוציא את כל השחקנים מהלוח. 
כל שחקן מעמיד את כל חייליו על המשולש הקיצוני בלוח במקביל לחיילים של השחקן היריב. המטרה היא להביא את כל החיילים לבסיס ואז להתחיל להוציא אותם מהלוח כמו בשש בש.
בניגוד לשש בש אי אפשר ללכוד חיילים של היריב, כך שאם חייל אחד של שחקן עומד על משולש כלשהו הוא בנה "בית" והחייל של היריב לא יכול לעמוד עליו.
לאחר ששחקן מצליח להעביר את כל החיילים שלו לבסיס הוא מתחיל להוציא אותם החוצה. המנצח הוא מי שהוציא ראשון את כל חייליו החוצה.
מספר הנקודות שווה למספר החיילים שנותרו ליריב על הלוח, והמשחק נמשך עד שאחד הצדדים מצליח להגיע ל־31 נקודות ומוכרז כמנצח.


== היסטוריה ==

המשחק המצרי העתיק סנת, המוכר כמשחק הלוח העתיק ביותר, נתפס על ידי חוקרים כראשון מבין שורה של משחקים מהם התפתח השש בש. משחק נוסף הוא המשחק המלכותי של אור ששני לוחות משחק שלו נמצאו בעיראק על ידי ארכאולוגים בריטיים ושויכו לתקופה שקדמה לשושלת אור 1, לפני 2600 לפנה"ס. חפירות שנערכו בשהר-י סוח'תה שבאיראן ב-2004 העלו לוח משחק בן כ-5000 שנה המחולק ל-20 משבצות, 60 אבני משחק ושתי קוביות, המוכר כלוח המשחק העתיק ביותר שנמצא.
ברומא העתיקה נהגו לשחק במספר משחקי לוח. אחד מהם, "משחק 12 השורות", דומה לשש בש בכך שתנועות האבנים על גבי הלוח הונחו על ידי זריקת הקוביות. משחק נוסף, "טבולה" (שולחן, או לוח במשמעותו המילולית. בטורקית מודרנית, נקרא השש בש "טאוולה"), התקרב יותר לשש בש המודרני ; המשחק נערך על לוח המחולק ל-24 משבצות, השחקנים הניעו את אבני המשחק בכיוונים הפוכים בעזרת שלוש קוביות, ומטרת המשחק הייתה להיות הראשון שמסיר את האבנים מהלוח. המשחק הוזכר באפיגרמה של הקיסר הביזנטי זנו (המאה ה-5 לספירה).
קוביית ההכפלה נוספה למשחק בשנת 1920 במועדוני שש בש בלואר איסט סייד, ניו יורק. תוספת זו מחייבת את השחקנים להעריך את סיכויי הזכייה בכל מצב, ומוסיפה חישובי תוחלת לאסטרטגיית המשחק.
באמצע שנות השישים זכה השש בש לפופולריות הודות לאציל רוסי, הנסיך הכריזמטי אלקסיס אובולנסקי, שייסד תחרויות שש-בש בינלאומיות, ואף כתב ספר העוסק באסטרטגיה של המשחק. הוא פרסם סט של כללים רשמיים והקים מועדון שש בש בינלאומי יוקרתי במנהטן. במרץ 1963 נערך טורניר השש בש הבינלאומי הגדול הראשון, ומאז נערכות תחרויות רבות, בעיקר בלאס וגאס, באיי בהאמה ובמונטה קרלו שבנסיכות מונקו.


== השש בש ועולם המחשוב ==


=== ניתוח ומחקר במסגרת מדעי המחשב ===
בדומה לשחמט, שש בש נלמד בעניין רב על ידי מדעני מחשב. רשתות עצביות מלאכותיות וגישות אחרות הובילו להתקדמות משמעותית בפיתוח תוכנות שש בש עבור משחק וניתוח.
תוכנת השש בש החזקה הראשונה היא BKG 9.8. התוכנה פותחה על ידי מדען המחשב הנס ברלינר כחלק מניסוי על פיתוח מצבים במשחקי לוח. בגרסאותיה המוקדמות, התוכנה התמודדה בקושי אפילו מול שחקנים חלשים, אך ברלינר הבחין בכך שטעויות קריטיות תמיד נעשות בשלבי מעבר במשחק. הוא השתמש בעקרונות של לוגיקה עמומה כדי לשפר את המשחק בין שלבים, וביולי 1979 התוכנה הייתה חזקה מספיק כדי לשחק מול אלוף העולם לואיג'י וילה (Luigi Villa). התוכנה ניצחה בתוצאה 1–7, ובכך הייתה לתוכנת המחשב הראשונה שניצחה אלוף עולם במשחק לוח. לאחר מכן, ברלינר הצהיר שהניצחון היה ברובו עניין של מזל, מאחר שהתוכנה זכתה לזריקות קוביות מועדפות[דרושה הבהרה].
בסוף שנות ה-80, מתכנתי שש בש הצליחו יותר בעזרת גישות המבוססות על רשת עצבית מלאכותית. TD-Gammon, שפותחה על ידי עמית במרכז המחקר של IBM הייתה הראשונה שהתקרבה לרמה של שחקן מומחה, ואף למעלה מזה, לטענת מספר שחקני שש בש מובילים.
כתוצאה מהתפתחות המחקר ברשתות עצביות, יצאו לשוק מספר תוכנות מסחריות וכן תוכנה שיתופית ותוכנה חינמית מבוססת קוד פתוח. תוכנות אלו יכלו גם לשחק את המשחק וגם להציע כלים לניתוח משחקים, כולל השוואות מפורטות של מסעים בודדים.


=== משחק באינטרנט ===
בנוסף למשחק ולניתוח משחקים, תוכנות שש בש פותחו גם כדי לתווך בין שחקנים דרך רשת האינטרנט. משחק שש בש מקוון בזמן אמת התחיל עם FIBS (ראשי תיבות של First Internet Backgammon Server) ב-1992, שנחשב לאתר השש בש הלא מסחרי הוותיק ביותר באינטרנט, המצליח לשמר קהילת שחקנים בינלאומית.
משחק שש בש על כסף באינטרנט החל עם Gamesgrid ב-1997. האתר הוקם על ידי מתכנת מחשבים ושחקן שש בש בשם קן ארנולד והיה הראשון לאפשר לשחקנים להכריז על נכונותם לשחק מול משתמשים אחרים, אך אסר עליהם להצהיר בפומבי על העדפות המשחק שלהם (כמו סכום ההימור וסוג המשחק).
ישנן מספר רשתות שש בש באינטרנט המציעות משחק אונליין נגד שחקנים אחרים, את אחד האתרים המרשימים ביותר ניתן למצוא תחת פלטפורמת הפייסבוק, האתר מציע לשחק נגד חברים בפייסבוק, בחירת יריב מרשימה ובחירת יריב אקראי.


== שש בש בישראל ==
בין שחקני השש בש הידועים נמנה גם אלוף ישראל בשחמט ואלוף העולם בשש בש שמעון כגן והישראלי לשעבר מיכאל נתנזון.


== קישורים חיצוניים ==
שש בש, באתר אנציקלופדיה בריטניקה (באנגלית)
שש בש (אנגלית) - לימוד, אסטרטגיות ומאמרים באנגלית
ורד לי, מסע בעקבות האובססיה הישראלית לשש בש, באתר הארץ, 24 באפריל 2009
חידת שש בש, IBM יולי 2009
שש בש, באתר MathWorld (באנגלית)


== הערות שוליים ==