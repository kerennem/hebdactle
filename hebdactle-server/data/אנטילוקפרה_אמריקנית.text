אנטילוקפרה אמריקנית (שם מדעי: Antilocapra americana) היא מין פרסתן מעלה גירה ממשפחת האנטילוקפריים והיא המין היחיד בסוג אנטילוקפרה (Antilocapra) וממשפחתה, אך בעבר היו במשפחה מינים נוספים שנכחדו עד סוף הפליסטוקן.


== תיאור ==
האנטילוקפרה היא החיה היבשתית המהירה ביותר באמריקה הצפונית, ובריצה למרחקים של כ-800 מטר עשויה להגיע למהירות של 86 קמ"ש. היא החיה המהירה ביותר למרחקים ארוכים, והחיה היבשתית השנייה המהירה ביותר בעולם, לאחר הברדלס, ועשויה לעבור 11 קילומטרים בכ-10 דקות, כלומר, במהירות של כ-66 קמ"ש.
לאנטילוקפרה 5 תת-מינים:

A. a. americana
A. a. mexicana
A. a. oregona
A. a. peninsularis - מצוי בסכנת הכחדה
A. a. sonoriensis - מצוי בסכנת הכחדה


== התנהגות ואקולוגיה ==
האנטילוקפרות הן טרף מושך בגלל משקלן ובשרן. על כן המבנה החברתי שלהן הוא עדר, שבו כל פרט ופרט עומד על המשמר ובוחן מדי פעם את הסביבה, גם תוך כדי אכילה. האנטילוקפרות מבחינות בתנועה ממרחק קילומטר ויותר. כשזה קורה, מרים הפרט שהבחין בטורף את זנבו. אחוריהם הלבנים משמשים כאזעקה, וכשמבחינה הלהקה בהתרעה היא פותחת בריצה מהירה.
הסיכון העיקרי לחייהן הוא הזאבים, מכיוון שגם הם מגיעים למהירויות מרשימות למרחקים ארוכים. אולם הזאב אינו יכול להתחרות בפרט בוגר, ויתרכז במקום בזקנים, בחולים ובעיקר בצעירים. כמו כל בעל פרסות, לומדים הצעירים ללכת ולרוץ תוך שעות אחדות בלבד מרגע לידתם ומשלב זה יהיו מוכנים לבריחה מטורפים - האנטילוקפרות מגיעות להישג מרשים אפילו בקנה מידה זה. אפילו בני שעות אחדות, שזה-לא-כבר למדו לעמוד על רגליהם, מגיעים עד לכ-60 קמ"ש למרחקים מרשימים ביחס לגילם. האנטילוקפרות גם מבצעות דילוגים גבוהים שמשמעותם נתונה במחלוקת.
הועלתה הסברה כי מהירות האנטילוקפרה האמריקנית התפתחה בעת שהיו באמריקה טורפים מהירים שנכחדו כבר, כגון הברדלס האמריקני, שהיה מהיר גם מהברדלס של היום. כיום אין לאנטילוקפרה טורפים המצליחים להשיג אותה, אלא אם הם טומנים לה מארב או תופסים פרטים חלשים וחולים.


== היקף תפוצה ==
בשנת 1920 הצטמצמה אוכלוסיית האנטילוקפרות עד לכ-13,000 פרטים. אך הגנה על שטחי הגידול והגבלת זכויות הציד גרמו להתאוששות באוכלוסייתם וכיום מספרם עומד על בין 500,000 ל-1,000,000 פרטים.


== גלריה ==

		
		
		
		
		


== קישורים חיצוניים ==

אנטילוקפרה אמריקנית, באתר אנציקלופדיה בריטניקה (באנגלית)אנטילוקפרה אמריקנית, באתר ITIS (באנגלית)
אנטילוקפרה אמריקנית, באתר NCBI (באנגלית)
אנטילוקפרה אמריקנית, באתר Animal Diversity Web (באנגלית)
אנטילוקפרה אמריקנית, בבסיס הנתונים ARKive (באנגלית)
אנטילוקפרה אמריקנית, באתר האנציקלופדיה של החיים (באנגלית)
אנטילוקפרה אמריקנית, באתר GBIF (באנגלית)
Krejci, K., T. Dewey and L. Olson. 2009. "Antilocapra americana" (On-line), Animal Diversity Web. Accessed July 13, 2011 (באנגלית)
America's pronghorns are survivors of a mass extinction מאתר ה-BBC


== הערות שוליים ==