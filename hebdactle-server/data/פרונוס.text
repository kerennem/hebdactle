פְּרוּנוּס (שם מדעי: Prunus) הוא סוג של עצים ושיחים בעלי פרחים, הכולל את האפרסק, שקד, דובדבן, שזיף ומינים רבים אחרים. קיימים למעלה מ-430 מינים שונים של פרונוס, הצומחים בכל אזור בעל אקלים ממוזג בעולם.


== חלוקה פנימית ==
את המינים בסוג זה נהוג לחלק למספר תת-סוגים, שהבולטים בהם הם הבאים:

אמיגדלוס (Amygdalus): תת-סוג הכולל את האפרסק, הנקטרינה והשקד. פריחה מגיעה בשלישיות ניצנים, בראשית האביב. הפרי עצמו מחורץ לאורכו, כאשר הגלעין הקשה בעל פנים מחוספסות ומחורצות.
פרונוס (Prunus): תת-סוג בעל אותו שם, תחתיו מצויים השזיף והמשמש. ניצנים יחידים, פורחים באביב. הפרי מחורץ בצדו, הגלעין קשה ועגול.
דובדבן (Cerasus): תת-סוג המונה את הגודגדן, הדובדבן החמוץ ורבים אחרים. ניצנים בודדים, הפרי לא מחורץ וגלעינו קטן, קשה ועגול.
דובדבנים גמדיים (Lithocerasus)
דובדבני ציפורים (Padus)
דובדבני דפנה (Laurocerasus)


== שימושים ==
עצים ושיחים ממשפחת פרונוס תורבתו פעמים רבות באירופה ובאסיה, ונוצרו מבין זני הבר מספר רב של זנים מתורבתים, חלקם כבר לפני אלפי שנים. עקב כך, הסוג נפוץ ביבשות ואזורים רבים כגידול חקלאי, על אף שאינו גדל בהם בר.
עלי העצים מסוג זה משמשים כמזון בלעדי למספר רב של פרפראים, חלקם אוכלים אך ורק עלי סוג זה, כגון משפחות העשים Coleophoridae ו-Bucculatricidae.


== על השם ==
פרונוס נקרא בשמו כבר במאמרו המפורסם של קארולוס ליניאוס "Hortus Cliffortianus" מ-1737, והופיע לאחר מכן ב-1753 בספר "Species Plantarum", כאשר מקור השם נשאב מהכינוי הלטיני לפרי השזיף. המילה פרונוס עצמה הגיעה ללטינית מהכינוי היווני של הפרי.
בעברית נקבע לעת עתה השם הלועזי Prunus כרשמי (תחת הניקוד פְּרוּנוּס), אף על פי שבאנגלית פרונוס הוא כינוי לשזיף (ומכאן המילים Prune ו-Plum), והמין שזיף הוא פרונוס מתת-סוג פרונוס מסוג פרונוס. האקדמיה ללשון העברית קבעה כך במאמרה "בוטניקה: צמחי א"י (תש"ו), 1946".


== בארץ ==
בארץ ישראל גדלים חמישה מינים מסוג זה:

תחת תת-הסוג פרונוס גדל מין אחד, והוא שזיף הדב (Prunus ursina)
תחת תת-הסוג אמיגדלוס גדלים שני מינים: שקד ערבי (Prunus arabica) ושקד מצוי (Prunus communis)
תחת דובדבן גדלים דובדבן שרוע (Prunus prostrata) ודובדבן קטן-פרי (Prunus microcarpa).


== קישורים חיצוניים ==
פרונוס, באתר אנציקלופדיה בריטניקה (באנגלית)פרונוס, באתר ITIS (באנגלית)
פרונוס, באתר NCBI (באנגלית)
פרונוס, באתר האנציקלופדיה של החיים (באנגלית)
פרונוס, באתר Tropicos (באנגלית)
פרונוס, באתר GBIF (באנגלית)
פרונוס, באתר IPNI (באנגלית)