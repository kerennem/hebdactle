ליברפול (באנגלית: Liverpool, להאזנה (מידע • עזרה)) היא עיר הנמל השנייה בגודלה ובחשיבותה באנגליה בפרט, ובממלכה המאוחדת בכלל. נכון לשנת 2017, התגוררו בעיר כ-491,500 תושבים. ב-2004, הוכרזה כאתר מורשת עולמית של אונסק"ו, עד להסרתה מרשימה זו, ב-2021.


== גאוגרפיה ==
ליברפול שוכנת בצפון-מערב אנגליה במחוז מרזיסייד, מצפון לשפך הרחב של נהר המרזי לים האירי. מעבר לשפך, מדרום, שוכנת העיר ברקנהד, שהיא חלק מנמלה של ליברפול. בין שתי הערים מקשרת מנהרה ארוכה העוברת בקרקעית הנהר בליברפול.


== היסטוריה ==
בשנת 1190 נקרא יישוב זה בשם ליברפול שמשמעו "אגם עם מים בוציים". בשנת 1207 נוסדה במקום עיר, כפי שמצוין במכתבו של המלך ג'ון, המזמין מתיישבים לעבור ולגור בעיר, כיוון שהמלך רצה לבנות נמל חדש באזור, שכן הנמלים האחרים באזור היו בשליטת הרוזן מצ'סטר. הנמל שימש נקודת מוצא לכוחות צבא שנשלחו לאירלנד. בעיר נבנתה מצודה שנהרסה בשנת 1726. במהלך ימי הביניים הייתה העיר ללא כל חשיבות כלכלית ואסטרטגית. במאה ה-16 התגוררו בעיר פחות מ-500 תושבים. במהלך מלחמת האזרחים נערכו באזור מספר קרבות והנסיך רופרט הטיל מצור על העיר למשך 18 ימים, בשנת 1644. בשנת 1571 פנו תושבי העיר למלכה אליזבת הראשונה בבקשה שתקל את נטל המסים על העיר.
בשנת 1699 עבר חוק בפרלמנט שהפך את העיר לקהילה מקומית עצמאית. החל מתקופה זו החלה העיר לגדול, והפכה לעיר השנייה בגודלה בבריטניה. במאה ה-18 המסחר הרב מאיי הודו המערבית עבר דרך העיר וסייע לשגשוגה הכלכלי.
המבדוק הרטוב הראשון נבנה בעיר בשנת 1715 והיה למבדוק הרטוב הראשון בבריטניה. הרווחים מהסחר בעבדים בתקופה זו הביאו לפיתוח העיר וכן לגידול האוכלוסייה השחורה בעיר. בתחילת המאה ה-19 עבר דרך נמל ליברפול 40% מהסחר העולמי. במהלך מלחמת האזרחים האמריקאית נבנו בליברפול ספינות עבור הקונפדרציה. בשנת 1880 הפכה ליברפול לעיר.
בתחילת המאה ה-20 המשיכה אוכלוסיית העיר לגדול, ובשנת 1930 הגיעה לכ-850,000 תושבים.
במהלך מלחמת העולם השנייה שימשה העיר כנמל ובסיס ראשי עבור שיירות אוניות הסוחר שחצו את האוקיינוס האטלנטי ויחידות הצי הבריטי שליוו אותן. בהפצצת ליברפול נפגעה העיר בלמעלה מ-80 הפצצות גרמניות, שבהן נהרגו "רק" כ-2,500 תושבים, אולם למעלה ממחצית מהעיר נהרסה וכ-11,000 בתים נהרסו כליל. לאחר המלחמה נבנתה העיר מחדש, אולם החלה לשקוע מבחינה כלכלית. בשנת 1985 ירד מספר התושבים בעיר, בשל האבטלה הגבוהה, לכ-460,000 תושבים.
בשנת 1989 נהרגו 96 מאוהדי קבוצת הכדורגל של ליברפול במהלך משחק כדורגל שנערך באצטדיון הילסבורו בעיר שפילד - אירוע הידוע כאסון הילסבורו. אירוע זה השפיע על העיר וקבוצת הכדורגל בצורה קשה מאוד.


== תרבות ==
בעיר גלריות אומנות רבות. הידועות שבהן הן הגלריה לאמנות וואקר וגלריית טייט ליברפול.
בעיר קיימת אוכלוסייה קתולית הגדולה באנגליה, ברובה ממוצא אירי. השיר האירי הידוע הכתום והירוק (צבעים מסורתיים של קתולים אירים וקתולים ופרוטסטנטים) נכתב על ידי תושב העיר.
בשנות ה-60 התפרסמה העיר כמקום מוצאם של חברי להקת הביטלס, אחת מלהקות הרוק החשובות בהיסטוריה. חברי הלהקה ג'ון לנון, פול מקרטני, ג'ורג' האריסון ורינגו סטאר, כולם נולדו בעיר.
בעיר תזמורת פילהרמונית שנקראת התזמורת הפילהרמונית המלכותית של ליברפול.
ב-2008 נבחרה העיר להיות בירת התרבות של אירופה לשנת 2008 והושקעו 750 מיליון ליש"ט על מנת לשפר את פני העיר, בין היתר על ידי שיפוץ מרכז העיר, ובניית מערכת חשמליות.


== אתרים בעלי חשיבות ==


=== אתר מורשת עולמית ===
בשנת 2004 הכריז אונסק"ו על העיר כאתר מורשת עולמית בשל חשיבותה להתפתחות המסחר בעולם, והשימוש הייחודי ברציפי הנמל שבה.
ביולי 2021 הוסרה ליברפול מרשימת אתרי המורשת העולמית של אונסק"ו בשל בנייה מודרנית ששינתה את קו הרקיע. הפעם השלישית בלבד שאתר כלשהו מוסר מהרשימה.


=== אתרים בליברפול ===
בליברפול מצוי חלון הויטראז' הגדול בעולם, בבניין הקתדרלה המטרופולינית של ליברפול, בניין הלבנים הגדול בעולם, ומערכת הרציפים הסגורה האינטגרלית הגדולה בעולם.
בקתדרלה האנגליקנית שבעיר מצוי העוגב הגדול בעולם וכן מערך הפעמונים הכבד בעולם.
בניינים בעלי חשיבות בעיר:

רציף אלברט
מרכז האומנות בלוקואוט
בניין קונרד
טירת ליברפול
תחנת רחוב ליים
בניין לייבר המלכותי
קתדרלת ליברפול
אנדרטת גבורת מכונאי הטיטניקמוזיאונים:

המוזיאון הימי מרזיסייד
מוזיאון החיים בליברפול
טייט ליברפול


== חינוך והשכלה ==
בליברפול 3 אוניברסיטאות, אוניברסיטת ליברפול (הוקמה ב-1881 כשלוחה של אוניברסיטת ויקטוריה, הפכה לאוניברסיטה עצמאית ב-1903), אוניברסיטת ליברפול ג'ון מוריס (הוכרזה כאוניברסיטה ב-1992), ואוניברסיטת הופ ליברפול (הוקמה ב-1844).


== תחבורה ==
תחת הנהר מרזי עוברות שלוש מנהרות - מנהרת רכבת ושתי מנהרות דרכים (מנהרת קווינסוויי ומנהרת קינגסוויי).
בשנת 2001 שונה שמו של "שדה התעופה ספיק", השוכן בקרבת העיר, לשדה התעופה ליברפול ג'ון לנון על שמו של זמר להקת הביטלס. בשנת 2002 השתמשו כ-716,000 נוסעים בנמל ליברפול, המשמש בעיקר כנקודת מוצא למעבורות נוסעים לאי מאן ולאירלנד.
בתוך העיר מצויה מערכת רכבות הנקראת "מרסירייל", שרובה תת-קרקעית.


== תקשורת ==
בעיר היו בעבר שני עיתונים יומיים, הליברפול דיילי פוסט (עיתון בוקר) והליברפול אקו (עיתון ערב), ושניהם פורסמו על ידי אותה הוצאה לאור. מאז 2012 רק האקו ממשיך לפעול בעיר.


== כלכלה ==
כלכלת העיר התבססה במחצית השנייה של המאה ה-20 על התעשייה וכן על הנמל. בשל ירידת כדאיותם של אלה, כשלה כלכלת העיר, ואחוזי האבטלה בה גדלו. רק לאחרונה החלה כלכלת ליברפול להתאושש, ובין השנים 1995 ו-2002 גדל התוצר העירוני ב-6.3% לשנה.
כיום כלכלת העיר מתבססת גם על התיירות, ונעשים ניסיונות להפוך את העיר למרכז תרבות. כן נבנים בעיר מלונות, מסעדות ומועדונים רבים.
העיר משמשת רקע לסרטים רבים המצולמים בה.


== ספורט ==
בליברפול שתי קבוצות כדורגל בולטות, ליברפול, המשחקת באצטדיון אנפילד ואברטון המשחקת בגודיסון פארק. ליברפול נחשבת לאחת הקבוצות הבכירות בכדורגל האנגלי והאירופי וזכתה בתארים רבים, ובהם 19 אליפויות אנגליה ושש זכיות בליגת האלופות. בין הקבוצות מתקיים לעיתים מזומנות הדרבי של ליברפול.


== יהדות ליברפול ==
באמצע המאה ה-18, התיישבו יהודים בעיר. תחילה, מנתה הקהילה כעשרים יהודים בלבד, אך בהמשך הלכה וגדלה עד שהייתה לשנייה בגודלה באנגליה, במאה ה-19, והמשיכה לגדול גם במאה ה-20. בית הכנסת האורתודוקסי, פרינסס רוד, שנחנך בעיר בשנת 1874, נחשב לאחד המרהיבים בעולם, וסימן ההיכר המיוחד שלו היה, שירת מקהלה מעורבת, של גברים ונשים השרים יחדיו. בית הכנסת סגר את שעריו בנובמבר 2021, לאחר 147 שנות פעילות עקב עזיבת היהודים, הנובעת מעלייה למדינת ישראל לצד מעבר ללונדון ולמנצ'סטר, והיחלשותה של התפיסה היהודית המסורתית. בית הכנסת יישמר, וייתכן, שיתקיימו בו אירועים של הקהילה מעת לעת


== ערים תאומות ==
לעיר ליברפול 6 ערים תאומות:

גרמניה קלן, גרמניה (מ־1952)
אירלנד דבלין, אירלנד (מ־1997)
הרפובליקה העממית של סין שאנגחאי, הרפובליקה העממית של סין (מ־1959)
ברזיל ריו דה ז'ניירו, ברזיל (מ־2003)
אינדונזיה מדאן, אינדונזיה
מלזיה פנאנג, מלזיה


== קישורים חיצוניים ==

 אתר האינטרנט הרשמי של ליברפול
תיאור העיר בדף אונסק"ו
רחל מיכאלי, מג'ון לנון עד רוני רוזנטל. מוסף חדשות, אפריל 1990
משה גלעד‏, מסע הקסם המסתורי: בעקבות הביטלס בליברפול, באתר וואלה!‏, 1 באוגוסט 2013
ניר יהב‏, הרבה יותר מביטלס וכדורגל: 7 אתרי חובה בליברפול, באתר וואלה!‏, 29 ביוני 2017
ליברפול, באתר אנציקלופדיה בריטניקה (באנגלית)


== הערות שוליים ==