אקווריום או אקוואריון הוא מיכל להחזקת ולהצגת בעלי חיים מימיים או צמחי מים, בעל לפחות דופן אחת שקופה. האקווריום משמש להחזקה, גידול והצגה של דגים, דו-חיים, יונקים ימיים, זוחלים מימיים (כגון צבים ופרוקי-רגליים מימיים (כגון סוגי סרטנים שונים).
אקווריום מכיל מים; שורש המילה אקווריום היא אקווה שפירושה מים, או תכלת. מכל זכוכית ללא מים המאכלס בעלי חיים יבשתיים לשם חקירה, לימוד או הנאה נקרא טרריום. 
את האקווריום הראשון ששימש לחקר בעלי חיים ימיים בנתה הביולוגית הימית ז'אן וילפרו-פאוור. 
ישנם אקווריומים ציבוריים המוצבים בגני חיות או בפארקי מים ויכולים להכיל חיות גדולות כמו כרישים ואף לווייתנים והם מעוצבים מזכוכית עבה ביותר. אקווריומים אחרים נועדים לשימוש ביתי או למחקר.


== סוגי אקווריומים ==

האקווריומים מתחלקים לסוגים שונים על פי סוג המים שהם מכילים (מלוחים או מתוקים) וויסות הטמפרטורה שלהם (חמים או קרים). באקווריום מים חמים מווסתת טמפרטורת המים על ידי תרמוסטט וגוף חימום, כדי לאפשר סביבת חיים נוחה לדגים שמקורם באזורי אקלים טרופי. דולפינריום הוא סוג אקווריום גדול ממדים המיועד להצגת יונקים ימיים גדולים. 


=== מים מתוקים טרופיים ===
האקווריום הנפוץ ביותר הוא אקווריום המים המתוקים החמים. הסיבה לכך היא מגוון הדגים שהוא מאפשר לאכלס בשל ריבוי המינים הטרופיים, עלויות האחזקה והקנייה הראשונית נמוכות באופן יחסי ורובם הגדול של הדגים קלים לגידול .


=== מים מתוקים קרים ===
אקווריום המיועד לדגים המעדיפים מים קרים, בדרך כלל בטמפרטורה נמוכה מ-20 - 22 מעלות צלזיוס. באירופה ובצפון אמריקה חובבים רבים מגדלים מיני דגים מקומיים, אשר לא דורשים חימום מיוחד באקווריום. אך הדג הנפוץ ביותר בסוג זה של אקווריום הוא הזן המבוית של Carassius auratus, שהוא דג זהב. לגידול באקווריום מתאימים במיוחד הצורות קצרות הגוף של דג זה, כגון טלסקופ, ראש אריה, ראנצ'ו וכו'.


=== מים מלוחים טרופיים ===
האקווריום של המים המלוחים החמים זוכה לפופולריות רק בקרב מגדלים מתקדמים יותר, בשל מספר סיבות:

הוא דורש יכולת טכנית גבוהה.
הוא דורש הבנה של תהליכים בו.
עלותו גבוהה: ציודו, דגיו, חסרי החוליות שבו והאלמוגים המאכלסים אותו.לכן אקווריום זה מתאים לבעלי אמצעים וידע נרחב בתחום.


=== מים מלוחים קרים ===
האקווריום של המים המלוחים הקרים הוא נדיר יחסית, למרות עלותו הנמוכה מאוד. הוא אינו דורש ציוד חימום, ציוד הסינון שלו פשוט מאוד ואת חסרי החוליות המאכלסים אותו ניתן למצוא על כל שובר גלים בקרבת חוף הים.


== ציוד האקווריום ==

אקווריום מורכב בדרך כלל מהחלקים הבאים: 


=== מכל זכוכית או פלסטיק ===
מכל פלסטיק עלול להתעוות עם הזמן ולאבד משקיפותו. באקווריום זכוכית, על עובי הזכוכית להתאים לנפח האקווריום (מעל 200 ליטר - זכוכית 8 מ"מ). כמו כן באקווריום שאורכו גדול מ-1 מטר, יש להוסיף חיזוקים בחלקו העליון והתחתון של האקווריום.


=== חצץ ===
ישנם סוגים שונים של חצץ בהתאם לתנאי המחיה שאותם מנסה מעצב האקווריום לחקות. חצץ צבוע עלול לזהם את המים בחומרים רעילים.


=== מערכת חימום ===
באקווריום מים חמים נשמרת טמפרטורה קבועה של 26–28 מעלות צלזיוס. גוף החימום נמצא בתוך האקווריום ומכיל תרמוסטט אותו ניתן לכוון לטמפרטורה הרצויה (לעיתים יש להעלות את הטמפרטורה מעל 28 מעלות לשם טיפול במחלות). יש להתאים את ספק גוף החימום לנפח האקווריום - ככלל אצבע, 0.5W לליטר מים. בכל מקרה יש לבדוק את הנחיות היצרן.


=== צמחייה ===
צמחייה נועדה לייפות את האקווריום, לדמות את סביבת החיים של הדגים בטבע, ולהוות מקום מסתור ורבייה לדגים. צמחייה מלאכותית מפלסטיק לא מצריכה תחזוקה. צמחייה טבעית מצריכה טיפול, לעיתים גדול יותר מהטיפול הנדרש לגידול דגים - יש לדאוג למצע מתאים לעיגון הצמחים והשרשתם, לדאוג לחומרי דישון ולחידושם, לגזום אזורים שנרקבו או צמחו יתר על המידה. יש להימנע מגידול דגים האוכלים את הצמחייה. ניתן להשתמש במערכות הוספת CO2 להאצת תהליכי פוטוסינתזה. יש לשמור על איזון מדויק משום שכל התנאים הנזכרים כאן מהווים גם זרזים חזקים מאוד להתפתחות של אצות וירקת באקווריום.


=== מערכת תאורה ===
האקווריום מנסה לדמות את סביבת החיים הטבעית של הדגים והצמחייה. חלק מהמאפיינים של סביבה זו הוא אור השמש. האור עוזר לראות היטב את הדגים, וחיוני לצמחייה טבעית אשר לא יכולה לצמוח (לבצע פוטוסינתזה) ללא אור השמש (או אור מלאכותי במאפיינים דומים).
ישנם סוגי רבים של אלמנטי תאורה הנבדלים זה מזה בנצילות (צריכת חשמל), עוצמת התאורה, הטמפרטורה וגוון האור.


=== מערכת אוורור ===
תפקיד מערכת האוורור היא להעשיר את המים בחמצן החיוני לנשימת הדגים. הדבר נעשה על ידי יצירת זרם בועות אוויר העובר מתחתית המיכל לפני המים. זרם זה יוצר שטח פנים גדול בין בועות האוויר למי האקווריום, וכמו כן יוצר מערבולות וגלים קטנים בפני מי האקווריום.
מערכת האוורור מורכבת ממשאבת אוויר, צינורות הובלה ואבן אוויר אשר מותקנת בקצה הצינורות ויוצרת זרם של בועות קטנות ורבות יחסית לגודל ומספר הבועות שצינורות ללא אבן אוויר פולטים.


=== מערכת סינון ===
בניגוד למקורות מים בטבע אשר בהם נעשית תחלופה תמידית ושוטפת של המים באקווריום המים מוחלפים רק לעיתים נדירות (בין פעם לשבוע לפעם במספר חודשים לפי הצורך ובהתאם להעדפות המגדל). לכן, יש חשיבות רבה למערכות סינון מים באקווריום.
הסינון נחלק לשלושה סוגים:

סינון פיזי - סינון של חלקיקים הגורמים לעכירות המים. סינון זה נעשה באמצעות מדיות (ספוגים, פרלון וכדומה) אשר מאפשרים למים לעבור דרכם אך עוצרים ואוגרים חלקיקים ולכלוך.
סינון כימי - במים ישנם חומרים רבים אשר עלולים להזיק לדגים: שאריות מתכות, שאריות של תרופות ועוד. סינון זה נעשה באמצעות פחם פעיל אשר סופח לתוכו את החומרים המזיקים. נדרש להחליף את הפחם לפי הוראות היצרן כי הוא מאבד את יעילותו במשך הזמן.
סינון ביולוגי - סינון זה מטפל בשתנן ובאמוניה הנוצרת בשל פעילות חילוף החומרים של הדגים. סינון זה נעשה באמצעות בקטריות אשר גדלות על פני השטח של אלמנטים שונים באקווריום. כדי להגדיל את פני השטח לגידול הבקטריות משתמשים באלמנטים שונים אשר היחס בין שטח הפנים שלהם לנפחם קטן כגון חרוזי חרסית, פרלון, טוף, ועוד.סוגי מסננים:

מסנן חיצוני - במסנן זה המשאבה והמדיות נמצאים מחוץ לאקווריום. המים מוזרמים למסנן וחזרה לאקווריום באמצעות צינורות פלסטיק. יתרונות: מוסתר ואינו פוגע בדקורציית האקווריום, נוח לתחזוקה, הספקים גדולים, מתאים לאקווריומים גדולים וצפופים.
מסנן פנימי - במסנן זה הן המשאבה והן המדיות השונות (פחם, פרלון וכו') נמצאים בתוך האקווריום. יתרונות: קטן, זול, מתאים לאקווריומים קטנים או שמאוכלסים לא בצפיפות.
מסנן פנימי UGF \ RUGF - מסנן זה מורכב ממשאבה (ראש כוח) אשר מזרים מים באמצעות רשת הנמצאת מתחת לחצץ. במסנן זה החצץ של האקווריום מהווה מצע לסינון ביולוגי יתרונו הוא שטח הפני הגדול הנובע מפני שטח החצץ ומשטח הרשת המצויה מתחתיו. מסנן זה בדרך כלל אינו מסנן יחיד, הוא משולב עם מסנן חיצוני\פנימי נוסף.כלל האצבע להספק מסנן נדרש לאקווריום הוא 3 תחלופות מים בשעה. לדוגמה אקווריום שנפחו 100 ליטר זקוק למסנן 300 ליטר לשעה.
כלל זה הוא המינימום, ולעיתים יש צורך במסנן חזק יותר וזאת כתלות במספר הדגים, מינם (טורפים "מלכלכים" יותר), שטח הפנים במסנן ועוד.


== ראו גם ==
דגי נוי
צמחי מים
חסרי חוליות
גידול דגי נוי
קורידורס
גורמי פנינה


== קישורים חיצוניים ==
אקווריום, באתר אנציקלופדיה בריטניקה (באנגלית)