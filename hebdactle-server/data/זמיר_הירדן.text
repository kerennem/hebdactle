זמיר הירדן או זמיר רונן (שם מדעי: Luscinia megarhynchos) הוא מין של ציפור שיר קטנה בסוג זמיר. נקרא בולבול בטורקית ועל שמו המאכל הטורקי בולבול יובאסי - קן הזמיר, סוג עוגה שבמרכזו גומה ובה אגוזים.
זמיר הירדן נפוץ באירופה, באסיה ובצפון אפריקה. תפוצתו דרומית יותר משל הזמיר המנומר (Luscinia luscinia).
אורך גופו של פריט בוגר נע בין 15 ל-16.5 ס"מ ובדומה לזמיר המנומר, הוא בעל בטן חומה בהירה עד אפורה, גבו חום וזנבו חום אדמדם. תזונתו של זמיר הירדן נשענת בעיקר על חרקים.
קולו המפורסם של הזכר גבוה עם מגוון מרשים של שריקות, סלסולים וגרגורים. למרות שהוא מזמר גם במהלך היום, הוא מזמר באופן בלתי רגיל מאוחר בערב וזמירותיו בולטות במיוחד משום שרק ציפורים מעטות מזמרות בזמן זה. מחקרים שנערכו לאחרונה מראים כי הציפורים שרות אפילו חזק יותר באזורים עירוניים או קרוב לסביבה עירונית על מנת להתגבר על רעשי הרקע.


== קישורים חיצוניים ==

זמיר הירדן, באתר אנציקלופדיה בריטניקה (באנגלית)זמיר הירדן, באתר ITIS (באנגלית)
זמיר הירדן, באתר NCBI (באנגלית)
זמיר הירדן, באתר GBIF (באנגלית)
זמיר הירדן באתר הרשימה האדומה של IUCN


== הערות שוליים ==