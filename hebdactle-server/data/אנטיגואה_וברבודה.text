אנטיגואה וברבודה (באנגלית: Antigua and Barbuda) היא מדינת איים במזרח הים הקריבי על גבול האוקיינוס האטלנטי ומורכבת משלושה איים, שניים גדולים יחסית - אנטיגואה וברבודה, ואחד קטן - רדונדה. אנטיגואה וברבודה הם חלק מקבוצת האיים האנטילים הקטנים. דרומה להם נמצא האי גוואדלופ. האי מונטסראט נמצא מדרום-מערב להם, סנט קיטס ונוויס ממערב וסן ברתלמי מצפון-מערב.


== היסטוריה ==
התושבים האינדיאנים הראשונים התיישבו ב"אנטיגואה וברבודה" בסביבות המאה ה-24 לפנה"ס. מאוחר יותר, השבטים האינדיאנים אראוואק וקאריב אכלסו את האיים. האי אנטיגואה נקרא במקור "וודאדלי" על ידי הילידים.
קולומבוס הגיע לאנטיגואה ב־1493 וקרא לאי "סנטה מריה לה אנטיגואה" (מריה הקדושה העתיקה) כשם פסל שעמד בקתדרלת סביליה. ב־1632 התיישבו באי בריטים, והביאו אליו עבדים אירים קתוליים, למטעי הסוכר. ב־1667 הפך אנטיגואה למושבה בריטית וב־1678 התיישבו הבריטים בברבודה. ב־1834 שוחררו העבדים באנטיגואה וב־1860 סופחה ברבודה למושבת אנטיגואה. ב־1871 הפכו אנטיגואה וברבודה לחלק מהפדרציה של איי ליווארד. ב־1956 התפרקה הפדרציה ושנתיים לאחר מכן, הצטרפה אנטיגואה לפדרציה של איי הודו המערבית, שהתפרקה ב־1962. ב־1967 זכתה אנטיגואה לממשל עצמי, וב־1981 ב-1 בנובמבר, בעצמאות.
מקור השם אנטיגואה הוא "עתיק" ומקור בשם ברבודה הוא "זקן".
כך שפירוש שם המדינה הוא עתיק וזקן.


== פוליטיקה ==
אנטיגואה וברבודה הם חלק מחבר העמים הבריטי ובראש המדינה עומדת המלכה אליזבת השנייה, אשר נציגה באיים הוא המושל הכללי. הממשלה מהווה את הרשות המבצעת. ראש הממשלה הוא לרוב מנהיג המפלגה הזוכה בבחירות לבית הנציגים (המונה 17 חברים), אשר נערכות כל 5 שנים. הסנאט, מונה גם הוא 17 חברים, אשר ממונים על ידי המושל הכללי.


== כלכלה ==
כלכלת אנטיגואה וברבודה מתבססת בעיקר על תיירות. התיירות תורמת כ-64% מהתוצר הלאומי הגולמי, והחקלאות כארבעה אחוזים. הגידולים העיקריים הם כותנה, פירות וירקות, בקר, כבשים ועזים. ענף חשוב נוסף הוא הדיג. התעשייה, המייצרת מוצרי מזון ועץ, נייר, טקסטיל וצבעים, תורמת כ־12.5 אחוזים מהתוצר הלאומי הגולמי.


== מחוזות ==
האי אנטיגואה מחולק ל־6 קהילות:

האי ברבודה והאי רדונדה מנוהלים במעמד של איי חסות תחת אנטיגואה.


== גאוגרפיה ==
אנטיגואה וברבודה משתרעת על פני שלושה איים, בין הים הקאריבי לאוקיינוס האטלנטי. הגדול באיים הוא אנטיגואה (280 קילומטרים ריבועיים), שבו נמצאת הפסגה הגבוהה במדינה, הר בוגי (402 מטר מעל פני הים). אי האלמוגים השטוח ברבודה (161 קמ"ר) נמצא 40 קילומטרים מצפון-מזרח לאנטיגואה. האי הלא מיושב הזעיר רדונדה נמצא 40 קילומטרים מדרום-מערב לאנטיגואה.
מזג האוויר במדינה נוח. האקלים הוא טרופי מתון, בהשפעת רוחות הסחר. הטמפרטורות נעות בין 23 מעלות צלזיוס בחורף ל-30 מעלות בקיץ. הלחות נמוכה יחסית לאזור הטרופי, וכך גם כמות המשקעים העומדת על כ-1000 מ"מ בשנה. גשם יורד בכל חודשי השנה, וביתר-שאת בתקופה שבין אוגוסט לנובמבר. בשנים שחונות מהרגיל קיימת באיים מצוקת מים ממשית.
הוריקנים פוקדים את אנטיגואה וברבודה מדי שנה בממוצע.


== המטבח האנטיגואני ==
תירס, בטטות ותפוחי אדמה משחקים תפקיד חשוב במטבח המקומי. דוגמה למאכל אנטיגואני פופולרי הוא דוקונה- כופתה מאודה מתוקה, עשויה מבטטות מגוררות, קמח ותבלינים. מאכל אנטיגואני נוסף הוא הפונגאי- פסטה עשויה מקמח תירס ומים.


== דמוגרפיה ==

רוב האוכלוסייה במדינה (מעל 90%) הם צאצאי עבדים אשר הובאו על ידי הבריטים, או מולאטים, צאצאי אפריקנים ואירופים. חלק קטן מהתושבים הוא ממוצא אירופאי טהור, בעיקר אירי, בריטי ופורטוגלי. הפורטוגלים היגרו לאיים ממדיירה באמצע המאה ה-19. כן מתגוררת באיים אוכלוסייה קטנה ממוצא ערבי-נוצרי, שראשיתה בהגירה של סוחרים בתחילת המאה ה-20.
אוכלוסייה גדולה של ילידי "אנטיגואה וברבודה" וצאצאיהם, מתגוררת כיום בבריטניה. כנגדה קיימת גם הגירה אל האיים, בעיקר מאיים אחרים בים הקריבי ובפרט מהרפובליקה הדומיניקנית.
כשלושה רבעים מהתושבים הם נוצרים המשתייכים למספר רב של זרמים נוצריים. העדה הגדולה ביותר היא הכנסייה האנגליקנית, אחריה הקתולית, ואחריה כתות פרוטסנטיות שונות. יתר התושבים הם מאמיני דת הראסטפארי, מוסלמים או בהאאים. באנטיגואה שוכנת גם קהילה יהודית קטנה.
השפה הרשמית במדינה היא אנגלית, אך התושבים מדברים בעיקר בניב קריאולי מקומי.
בעיר הגדולה שהיא גם הבירה סנט ג'ונס מתגוררים כ-30 אלף תושבים. בערים משמעותיות אחרות אוכלוסייה לרבות ליברטה האוכלוסייה לא מגיע ל-4 אלף תושבים.


== לקריאה נוספת ==
ג'מייקה קינקייד, מקום קטן, לוקוס הוצאה לאור, 2016. קינה נזעמת על גורלה של אנטיגואה תחת השלטון הקולוניאלי האנגלי ותחת השלטון המושחת שצמח בה לאחר שזכתה בעצמאות.


== קישורים חיצוניים ==

 אתר האינטרנט הרשמי של אנטיגואה וברבודה
האתר הרשמי של ממשלת אנטיגואה וברבודה
משרד התיירות של אנטיגואה וברבודה
אנטיגואה וברבודה, תקציר ונתונים סטטיסטיים באתר ספר העובדות על מדינות העולם של ה-CIA (באנגלית)
אנטיגואה וברבודה, באתר אנציקלופדיה בריטניקה (באנגלית)


== הערות שוליים ==