מִפקד אוכלוסין (census) הוא ספירה של כל האוכלוסייה במקום מסוים (מדינה, בדרך כלל), תוך איסוף מידע על האוכלוסייה לצרכים סטטיסטיים. בעידנים קודמים מטרת המפקד הייתה אך ורק למנות את התושבים במקום נתון, אך מפקדי אוכלוסין בעידן המודרני משתמשים בשיטות סטטיסטיות אשר מטרתן לקשר בין מספר האוכלוסין, והיבטים דמוגרפיים שונים כגון: גיל, מין, מצב משפחתי, מצב כלכלי ואמונה דתית.


== היסטוריה ==
בתקופת רומא נעשה שימוש בקנזוס למטרות מיסוי, שירות צבאי, קביעת מעמד האזרח וחלוקת האזרחים לקנטוריות ההצבעה. בברית החדשה, בבשורה על פי לוקס פרק ב, מסופר על מפקד שערכו הרומאים בכל האימפריה בימי אוגוסטוס. זוהי הסיבה שמרים אם ישו הגיע מנצרת לבית לחם ביהודה, ושם ישו נולד.
במאה ה-11, יזם "ויליאם הכובש" מלך אנגליה את חיבורו של "ספר יום הדין", אשר מטרתו הייתה תיעוד יכולת הייצור של הממלכה.
על פי חוקת ארצות הברית מספר המושבים בבית הנבחרים של ארצות הברית שמוקצה לכל מדינה הוא בהתאם למפקד שנערך אחת לעשור (והדבר גורר גם את מספר האלקטורים שניתן למדינה). המפקד הראשון בארצות הברית בוצע ב-1790. הסיבוכים הכרוכים במפקד בארץ גדולה כל כך הובילו מאוחר יותר, ב-1890, לשימוש בכרטיסים מנוקבים, כפי שפותחו על ידי הרמן הולרית', לעיבוד הנתונים. 
בלבנון, מפקד אוכלוסין שערך השלטון הצרפתי ב-1932 שימש לעיגון וקיבוע הדומיננטיות של העדה הנוצרית בפוליטיקה של המדינה; ובסופו של דבר, העדר תיעוד עדכני של השינויים הדמוגרפיים מאז 1932 (אשר התבטאו בהיווצרות רוב מוסלמי) גררו את החברה הלבנונית למלחמת אזרחים.
כיום מבוצעים מפקדי אוכלוסין במדינות רבות - בחלקן בסיוע האו"ם, כאשר המדינה אינה מסוגלת לערוך סקר כזה בכוחות עצמה.


==== מפקדים במקרא ====
מפקד אוכלוסין הוא כלי עתיק יומין, אשר מוזכר כבר בתנ"ך. בתורה מוזכרים שלושה מפקדים:

בספר שמות, פרק ל' מניין בני ישראל הוא - "... שש מאות אלף ושלשת אלפים וחמש מאות וחמשים" - 603,550 גברים
בספר במדבר, פרק א', פסוק מ"ו מניין זהה לקודם:- "וַיִּהְיוּ כָּל הַפְּקֻדִים שֵׁשׁ מֵאוֹת אֶלֶף וּשְׁלֹשֶׁת אֲלָפִים וַחֲמֵשׁ מֵאוֹת וַחֲמִשִּׁים" - 603,550 גברים
בספר במדבר, פרק כ"ו, פסוק נ"א אֵלֶּה פְּקוּדֵי בְּנֵי יִשְׂרָאֵל שֵׁשׁ מֵאוֹת אֶלֶף וָאָלֶף שְׁבַע מֵאוֹת וּשְׁלֹשִׁים" - 601,730 גברים.המפקד בתחילת ספר במדבר מחולק ל 5 מניינים שונים:

מפקד השבטים (פרק א)
מפקד הדגלים (פרק ב)
מפקד הלויים מבן חודש ומעלה (פרק ג)
מפקד בכורות ישראל (פרק ג)
מפקד הלויים מבן שלושים ועד בן חמישים (פרק ד)בספר שמות (פרק ל') מוזכרת שיטה לעריכת מפקד אוכלוסין ללא ספירת בני-אדם, באמצעות ספירת מטבעות: "כי תשא את ראש בני ישראל לפקודיהם ונתנו איש כופר נפשו לאדוני בפקוד אותם ולא יהיה בהם נגף בפקוד אותם".  כאשר דוד המלך חרג ממנהג זה (וסופר אנשים), מסופר כי כתוצאה לקו בני ישראל במגפה (שמואל ב', כ"ד).
בספר "במדבר" (פרק א') מוזכרת אחת מהסיבות לעריכת מפקד, והיא הערכת המצבה, כוח האדם הצבאי: "וידבר ה' אל משה במדבר סיני באהל מועד, באחד לחדש השני בשנה השנית לצאתם מארץ מצרים לאמר. שאו את ראש כל עדת בני ישראל למשפחתם לבית אבתם, במספר שמות כל זכר לגלגלתם. מבן עשרים שנה ומעלה כל יצא צבא בישראל, תפקדו אתם לצבאתם אתה ואהרן".


== מפקדי אוכלוסין ופוליטיקה ==
במדינות בהן יחסי הכוחות בין העדות במדינה נקבעים על פי מפקדי אוכלוסין ישנם לרוב קשיים בביצועם, בגלל התנגדות העדות שעתידות להיפגע כתוצאה מקיטון בגודלן. דוגמה קיצונית לכך היא לבנון שבה לא נערך מפקד אוכלוסין מאז 1932 בגלל חשש של הנוצרים מקיטון בכוחם בגלל עליית אחוז המוסלמים.
בשטחים כבושים מתנגדת האוכלוסייה לרוב למפקד האוכלוסין בשל ההכרה המשתמעת ממנו בשלטון. מסיבה זאת לא נערך ביש"ע מפקד אוכלוסין מאז זה שנערך מיד לאחר מלחמת ששת הימים וכך יוצא כי ההנחות הדמוגרפיות לגבי תושבי האזור לא מכילות את כל השינויים שהיו מאז.


== מפקדי אוכלוסין בישראל ==
 ערך מורחב – מפקדי אוכלוסין בישראלמפקדי אוכלוסין נערכו כבר בתקופת המנדט הבריטי בארץ ישראל, שהראשון בהם היה מפקד אוכלוסין 1922 של ארץ ישראל, ולאחריו מפקד אוכלוסין 1931 של ארץ ישראל, והם שימשו בין היתר לבחינת יחסי הכוחות בין יהודים ובני דתות אחרות בשטחי המנדט. בשנת 1945 בוצע סקר אוכלוסין שנקרא סקר הכפרים 1945 שהתבסס על מפקד 1931 בתוספת חישובים סטטיסטיים.
במדינת ישראל מופקדת על מפקד האוכלוסין הלשכה המרכזית לסטטיסטיקה. מפקדים מבוצעים מתוקף "פקודת הסטטיסטיקה" מדי עשור (לערך). המפקד הראשון נערך ב-1948, ונקרא "מרשם התושבים". החל מהמפקד השני ב-1961 שונה השם ונקבע כ"מפקד האוכלוסין והדיור". מפקדים נוספים נערכו ב-1972, 1983, 1995 ו-2008.
המפקד הבא יתקיים בשנת 2022 ויהיה המפקד השביעי המתקיים בישראל מהקמתה וגם החדשני ביותר. לראשונה ניתן יהיה להשיב לשאלון המפקדי באמצעים דיגיטליים מתקדמים, נוסף לראיון טלפוני או לראיון פנים אל פנים.


== ראו גם ==
מפקדי אוכלוסין ברוסיה
מפקד האוכלוסין של ארצות הברית


== קישורים חיצוניים ==

יעקב פוטשבוצקי "מפקד אוכלוסין - בין המשפט העברי למשפט המדינה", "דעת", פרשת במדבר, תשס"א, גיליון מס' 27
מפקד אוכלוסין, באתר אנציקלופדיה בריטניקה (באנגלית)


== הערות שוליים ==