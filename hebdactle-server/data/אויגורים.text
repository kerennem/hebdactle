האוּיְגוּרִים (באויגורית: ئۇيغۇر, הגייה: [ʊjˈʁʊr], בסינית: 维吾尔) הם עם טורקי ממרכז אסיה, הנאמד בכ-10 מיליון נפשות. כ-80% מהאויגורים מתגוררים בשינג'יאנג, מחוז אוטונומי בצפון-מערב סין, שם הם מהווים כמעט מחצית מהאוכלוסייה. באזור זה הייתה האימפריה האויגורית במהלך המאות ה-8 וה-12 לספירה. נכון לשנת 2010 מרבית האויגורים הם מוסלמים סונים. מתוך 55 קבוצות המיעוטים המוכרות על ידי הממשל בסין, האויגורים הם הקבוצה החמישית בגודלה ונכון לשנת 2010 הם מהווים כ-0.76% מכלל האוכלוסייה בסין.


== היסטוריה ==
בעבר התקיימה באזור צפון סין של היום האימפריה האויגורית, אשר בין היתר השפיעה בצורה ניכרת על האימפריה המונגולית בתחילת דרכה. האויגירים האמינו בעבר בדתות סיניות קדומות. במהלך המאה ה-9, החלו רבים מהאויגירים להאמין בנצרות, בגרסתה האשורית המוקדמת, ואימצו לעצמם את הכתב הארמי. לאחר התמוטטות האימפריה שלהם, במהלך המאה ה-12, התאסלמו האויגורים. האויגורים השפיעו רבות על המונגולים, ניתן לציין את הכתב הארמי-אויגורי אשר אומץ על ידי ג'ינגיס חאן ככתב הרשמי של אימפריה המונגולית, ובמהלך השנים נודע ככתב המונגולי. כיום האויגירים הם מוסלמים סונים ושפתם נכתבת באמצעות האלפבית הערבי, הקירילי, והלטיני.


== האויגורים בגלות ==
קהילות של אויגורים בגלות קיימות בפקיסטן, אפגניסטן, רוסיה, קזחסטן, קירגיזסטן, מונגוליה, אוזבקיסטן, גרמניה, טורקיה וקבוצה קטנה במחוז חונאן בדרום-מרכז סין. ניתן למצוא רבעים אויגוריים בערים הסיניות הגדולות כגון שאנגחאי ובייג'ינג. בצפון אמריקה קיימות קהילות קטנות אך פעילות מאוד של אויגורים בעיקר בלוס אנג'לס, סן פרנסיסקו, ניו יורק, וושינגטון די. סי., טורונטו וונקובר. קבוצות הגולים השונות פועלות לכינונה של מדינה אויגורית עצמאית בחבל הגובל בפקיסטן ואפגניסטן, אותה הם מכנים מזרח טורקסטן.


== הסכסוך הסיני-אויגורי ==
 ערך מורחב – דיכוי העם האויגוריבשנת 1933 פרץ המרד האויגורי הראשון בשלטון הסיני. האויגירים דרשו עצמאות במחוז שינג'יאנג. כשנוסדה הרפובליקה העממית של סין באוקטובר 1949 זכו האויגורים לאוטונומיה חלקית באזורים בו הם היוו רוב האוכלוסייה בשינג'יאנג. המתיחות בין האויגורים לשלטון הסיני נמשכה לאורך השנים. על אף שישנם אויגורים הנושאים במשרות ציבוריות במחוז, הכוח בפועל נמצא בידי קבוצת הרוב בסין- ההאן. אף על פי שעל פי החוק יש לאויגורים אוטונומיה, הם עדיין מנהלים מאבק חלוקה על משאבים כיוון שהם רוצים יותר שליטה בהקצאת המשאבים שלהם.
בתחילת יולי 2009 היו התנגשויות בין כוחות החוק של סין לבין מפגינים אויגורים בעיר אורומצ'י, בהתנגשויות נהרגו כ-200 אנשים. ב-1 במרץ 2014 נכנסה קבוצה של שמונה טרוריסטים לתחנת רכבת עמוסה בעיר קונמינג, בירת מחוז יונאן שבדרום סין, ודקרה למוות, באמצעות סכינים ומצ'טות, 29 נוסעים. באירוע זה גם נפצעו כ-140 אנשים. שום גוף לא לקח אחריות על האירוע, אך לטענת הרשויות מבצעי התקיפה היו אויגורים אם כי לא הוכח קשר לאויגורים פרט לדגל מזרח טורקסטאן שנמצא במקום. ב-29 ביולי 2014 התבצע אירוע דקירה נוסף, שבו נהרגו עשרות אזרחים.
לאחר תקופה מסוימת של התנגשויות אלימות, השתנה היחס של השלטון הסיני לאויגורים והפך לאגרסיבי יותר. הממשלה כלאה ללא משפט מיליוני אויגורים במחנות חינוך מחדש. דיווחים שונים מעידים על מעשי עינויים כחלק מניסיון להרחיק את האסירים מזהותם האתנית ומאמונתם המוסלמית. בעקבות דיווחים אלו ואחרים הטילה ממשלת ארצות הברית סנקציות כלכליות על סין, כחלק ממלחמת הסחר בין המדינות. סין מבצעת מהלכים נוספים במטרה להחליש את הזהות האתנית הלא-סינית של האויגורים, כאשר בין היתר הראו צילומי לוויין שהממשל הרס בתי קברות מקומיים. עם התפתחות הטכנולוגיה של העשור השני של המאה ה-21, הקימה ממשלת סין מערך ריגול המוני בשינג'יאנג, הכולל פריסה רחבה במיוחד של מצלמות עם טכנולוגיית זיהוי פנים וזיהוי תנועה, תחנות משטרה וציוד האזנה, לצד רישום מפורט של התושבים מבחינת מידע ביומטרי, תמונות, במקרים מסוימים גם רישום ביולוגי המבוסס על איברים פנימיים וכן מעקב כללי אחר התנהגויות הנחשבות "חשודות" דוגמת כניסה לבית דרך דלת אחורית או יצירת קשר עם קרובי משפחה מחוץ לסין.
במחצית השנייה של העשור החלה ממשלת סין בהפעלה של מדיניות אגרסיבית להקטנת הילודה האויגורית. קודם לכן לא אכפה הממשלה את מדיניות צמצום הילודה הסינית על האויגורים ונפוצו בקרבם משפחות מרובות ילדים. מגוון פעולות בנושא דוגמת מעצר של הורים למשפחות מרובות ילדים ושליחת ילדיהם לבתי יתומים, גרמו לירידה של למעלה מ-60% בין השנים 2015 ו-2018.
בשנת 2018 דיווחה ועדה של האו"ם בז'נבה כי סין מחזיקה כמיליון אויגורים במחנות סודיים לחינוך מחדש במחוז שינג'יאנג.
בשנת 2020 פרסם המרכז למדיניות גלובלית בוושינגטון שהרשויות בסין העבירו מאות אלפי אויגורים בשיאנג'ינג לעבודה בכפייה בקטיף כותנה. בייג'ינג הכחישה וטענה שמדובר ב"מניפולציה של ארצות הברית".


== קישורים חיצוניים ==

מצב האויגורים בסיןynet והסוכנויות, מחנות המוסלמים בסין: סנקציות חדשות מארה"ב, באתר ynet, 10 באוקטובר 2019
ynet, טרור איסלאמי בסין: מי אלה ששחטו בסכינים?, באתר ynet, 3 במרץ 2014
אקונומיסט, מדינת משטרה בחסות הקדמה, באתר TheMarker‏, 2 ביולי 2018
דיויד סטברו, בערבות סין מוחזקים בגולאגים כמיליון איש. אני הייתי שם, והצלחתי לברוח, באתר הארץ, 17 באוקטובר 2019
אויגורים, באתר אנציקלופדיה בריטניקה (באנגלית) ציוץ של Maajid Nawaz ברשת החברתית טוויטר, 18 ביולי 2020, סרטון של ריכוז עצירים אויגורים בסין, לקראת הובלתם למחנה-כליאה

השמדת האויגורים (באנגלית)


== הערות שוליים ==