הברחה היא הובלה סמויה של סחורות, אנשים וחיות שאסורה על פי חוק או על פי כללים אחרים, אדם שעוסק בהברחה נקרא מבריח.
דוגמאות להברחה הן: הברחת סמים, הגירה בלתי-חוקית באמצעות גנבת הגבול, הברחת סחורות תוך כדי התחמקות מהמכס, הברחת נשק, אספקת סחורה אסורה לאסיר בבית כלא, העברה של מסמכים מסווגים.


== הברחת סחורות ==

מרבית ההברחות מתרחשות על ידי סוחרים המעוניינים להרוויח כסף רב, על ידי ההברחות המספקות ביקוש קיים לסחורה או אנשים המוברחים, כשבאופן חוקי אי אפשר או קשה יותר לספק את אותם צרכים. על ידי ההברחות הסוחרים מרוויחים כסף רב מחמת המחיר הגבוה עקב הביקוש הרב והסיכון הגבוה שבהברחות. כמו כן אפשר להרוויח על ידי הברחת סחורות מיובאות מבלי לשלם עליהם מס. למשל: קניית סחורה במקום מסוים שם המחיר נמוך עקב מס נמוך, והברחתו למקום שבו המס - ולכן גם המחיר - גבוה יותר.
לעיתים הברחות מאורגנות על ידי ממשלות רשמיות, בשל העדר יכולת לספק דרישה לסחורה מסוימת באופן גלוי. לדוגמה, במהלך מלחמת העצמאות אורגנה הברחת ציוד צבאי לצה"ל ממדינות זרות, ובמהלך תקופת הצנע אורגנה הברחת עדרי צאן ובקר מהמדינות שסביב ישראל, בשל מחסור ארצי בבשר.


== הברחת אנשים ==
הברחת אנשים נעשית משתי סיבות עיקריות:

הגירה בלתי חוקית - אנשים מבריחים את עצמם משלמים למישהו שיבריחם ממדינת מוצא למדינת יעד, במטרה להישאר במדינת היעד לשם שיפור מצבם הכלכלי או החברתי. כמו כן אנשים בורחים מאזור בו מצבם מסוכן, דוגמת הברחת היהודים בשואה בזמן מלחמת העולם השנייה. הברחות אלה מתבצעות על ידי חציית הגבול הבינלאומי בנקודות פרוצות.
סחר בבני אדם - סחר בבני אדם למטרות שונות כגון: ניצול מיני (זנות), עבדות, העסקה בכפייה וכדומה. סחר בבני אדם מתבצע באמצעות כפייה, חטיפה, הונאה או רמייה. הוא מתבצע לצורך ניצול בני האדם המוברחים. קרבנות הסחר מוברחים למדינת היעד ושם הם מוחזקים בתנאים תת-אנושיים. הקורבנות כמעט ולא נגישים למידע או לסיוע, דבר המקל על המבריחים. לפי מחלקת המדינה של ארצות הברית בדו"חות משנת 2004 ו-2006 היקף הברחות בני אדם בעולם עומד על למעלה מחצי מיליון מדי שנה, כש-80% מהוות נשים והמטרה העיקרית של הסחר הוא ניצול מיני. בשנת 2000 נחתמה אמנה באו"ם המחייבת את המדינות החותמות עליה להילחם במאמץ משולב בתופעה.


== שיטות להברחה ==

ישנן דרכים רבות לביצוע הברחות והן משתנות לפי פרמטרים שונים. להלן רשימה חלקית של שיטות להברחה:

הברחת גבול בינלאומי בנקודות פרוצות שונות.
חפירת מנהרת הברחה תת-קרקעית (למשל: מנהרות ההברחה של רצועת עזה).
החבאת סחורה או אנשים בתוך כלי תחבורה כלשהו כגון: ספינות, מטוסים, כלי רכב וכדומה.
שיחוד שומרי הגבול, שיעלימו עין מהברחות גלויות.
זיוף מסמכים או תעודות זיהוי לצורכי השגת אימות בבדיקות שונות במעברי הגבול; כגון: זיוף תעודת זהות, דרכון או תעודת כשרות.
הברחת בעלי חיים היא גנבה וציד על בעלי חיים שמוגנים על פי החוק או שנכחדו מהטבע.


== ראו גם ==
הברחת סמים


== קישורים חיצוניים ==

"גן חיות במזוודה". עיתון חי, מרץ 2012(הקישור אינו פעיל)
הברחה, באתר אנציקלופדיה בריטניקה (באנגלית)


== הערות שוליים ==