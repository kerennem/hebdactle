שֶׁנַּבּוּב (שם מדעי: Orycteropus afer) הוא מין יונק ממוצא אפריקני הניזון בעיקר מנמלים וטרמיטים. 
השנבוב הוא מאובן חי הקיים החל מתקופת המיוקן. זהו המין החי היחיד בסוג שנבוב (Orycteropus), שהוא סוג יחיד במשפחת השנבוביים (Orycteropodidae) ובסדרת השנבובאים (Tubulidentata). אירופאים שהגיעו לאפריקה חשבו בתחילה שזהו סוג של חזיר, אך התברר שהוא כלל אינו קרוב לחזיר.
שמו בעברית של היונק הוא הלחם בסיסים על שום שיניו החלולות: שן + נבוב.


== תיאור ==
השנבוביים יוצאי דופן בשיניהם: הן נעדרות את חלל המוך האופייני, ובמקום זאת הן בנויות מצינורות גליליים של דנטין שמכיל מוך ומוחזק עם צמנטום. לשיניים אין ציפוי אמייל והן נשחקות וגדלות מחדש ברציפות. בדומה לכלביים, השנבוב נולד עם שיניים חותכות קבועות בקדמת הלסת, אך אלו נופלות ואינן מוחלפות. לבוגרים יש רק שיניים טוחנות בלסת האחורית.
לשנבוב דמיון חיצוני מסוים לחזיר ועל כן הוא מכונה לעיתים "חזיר נמלים"; על גופו יש פרווה מעטה; גופו גדול וכבד עם גב עקום; רגליו קצרות. רגליו הקדמיות חסרות אגודלים – כלומר יש לו ארבע אצבעות – אך ברגליו האחוריות ישנן כל חמש האצבעות. לכל אצבע ציפורן גדולה ושטוחה בצורת יעה, צורת ביניים בין פרסה לטֶלֶף. האוזניים ארוכות והזנב עבה בתחילתו וצר בקצהו. לשנבוב ראש מוארך גדול וצוואר קצר ועבה. באפו הֶעגול נחיריים. פיו של השנבוב קטן, בדומה לבעלי חיים אחרים המתקיימים מטרמיטים. לשנבוב לשון ארוכה וצרה.
השנבוב יכול לשקול 60–80 ק"ג ולהגיע לאורך 105–130 ס"מ.
השנבוב הוא חיה לילית מתחפרת.


== אבולוציה ==
בהתבסס על חקר מאובנים, הפלאונטולוג בריאן פטרסון  הגיע למסקנה כי קרובי משפחה קדמונים של השנבוב הופיעו באפריקה בסוף הפליאוקן.האב הקדמון של משפחת השנבוביים היה ככל הנראה מיוריקטרופוס אפריקנוס  שמאובנים שלו נמצאו במרבצי מאובנים מתקופת המיוקן. הדוגמה המוקדמת ביותר מהסוג שנבוב נמצאה בצפון אפריקה ובקניה במרבצי מאובנים מתקופת המיוקן התיכון.


== בתרבות ==
דמות הטלוויזיה ארתור ריד, הדמות הראשית בסדרת האנימציה "ארתור", הוא שנבוב.
בסדרת הטלוויזיה לילדים "משמר האריות" משחק תפקיד משנה שנבוב בשם "מורנגוס".
גרסה 17.10 של מערכת ההפעלה אובונטו נקראת על שם השנבוב - Artful Aardvark.


== קישורים חיצוניים ==

שנבוב, באתר ITIS (באנגלית)
שנבוב, באתר NCBI (באנגלית)
שנבוב, באתר Animal Diversity Web (באנגלית)
שנבוב, בבסיס הנתונים ARKive (באנגלית)
שנבוב, באתר האנציקלופדיה של החיים (באנגלית)
שנבוב, באתר GBIF (באנגלית)
שנבוב, באתר אנציקלופדיה בריטניקה (באנגלית)


== הערות שוליים ==