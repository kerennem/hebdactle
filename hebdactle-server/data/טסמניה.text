טסמניה (באנגלית: Tasmania) היא אי מול חופה של מדינת ויקטוריה, בדרום-מזרח אוסטרליה. האי מופרד מהיבשת על ידי מצר בס, שרוחבו כ-240 ק"מ. יחד עם האיים הקטנים הסמוכים לו, מהווה האי אחת משש המדינות המרכיבות את אוסטרליה, והקטנה שבהן. שטחו 67,800 קמ"ר (האי הראשי לבדו – 64,519 קמ"ר) והוא האי ה-26 בגודלו בעולם.
בעבר הגאולוגי הייתה טסמניה מחוברת אל היבשת והייתה חלק מרכס ההרים הנמשך לאורך חופה המזרחי של אוסטרליה. זהו אי הררי, שפסגותיו מתנשאות לגובה של יותר מ-1,500 מ' מעל גובה פני הים (השיא: 1,617 מ'). אזורים הרריים אחדים באי טרם נחקרו באופן יסודי. בין ההרים שוכנות מספר ימות וכן נובעים שם מעיינות. טסמניה עשירה ביערות.


== היסטוריה ==


=== האבוריג'ינים הטסמנים ===
קבוצה מקרב האבוריג'ינים האוסטרלים, שזמן הגירתם לאוסטרליה נאמד ב-40,000-60,000 שנים לפני זמננו, היגרה לטסמניה לפני כ-24,000 שנה לפחות, דרך מדף יבשה שנחשף כאשר גובה פני הים ירד בתקופת הקרח וחיבר את האי ליבשת אוסטרליה. כאשר פני הים עלו בחזרה בשלהי עידן הקרח, נותקו האבוריג'ינים המקומיים מאוכלוסיית היבשת ותרבותם התפתחה בבידוד ובאופן ייחודי.


=== גילוי טסמניה ===
טסמניה התגלתה על ידי מגלה הארצות ההולנדי אבל ינזון טסמן ב-24 בנובמבר 1642.
באוגוסט 1642 נשלח טסמן כמפקד משלחת לגילוי "ארצות הדרום הבלתי נודעות", אשר שיערו כי קיימות בדרום האוקיינוס השקט אולם אף אירופי לא הגיע אליהן עד אז. טסמן הפליג תחילה בכיוון ההפוך, מערבה לאי מאוריציוס, כיוון שקיווה כי משם כיוון הרוח יסייע לספינותיו להגיע ליעדן. מהיכרותו את משטר הרוחות בים הסיק כי ממאוריציוס יוכל לפנות לעבר מה ששיער שהוא חופה הדרומי של אוסטרליה. (ההולנדים הכירו באותה עת כבר חלק מן החוף המערבי של יבשת אוסטרליה אולם צורת החוף הדרומי לא הייתה ידועה).
ב-24 בנובמבר 1642 זיהה טסמן את החוף המערבי של טסמניה ליד נמל מקוארי. טסמן קרא למקום בשם ההולנדי Anthoonij van Diemenslandt (ארץ ואן דימן) על שמו של אנטוני ואן דימן, שהיה המושל הכללי של איי הודו ההולנדיים. בהפליגו דרומה עבר טסמן בקרבת הקצה הדרומי של טסמניה, ופנה לצפון-מזרח עד לכף פרדריק הנרי באיי פורסטיאר. ב-3 בדצמבר 1642 הוא ניסה לנחות במקום אולם הים הסוער מנע זאת. עם זאת, אחד מאנשי האנייה הצליח לשחות לחוף ולטעת את הדגל ההולנדי ביבשה ובכך להכריז על בעלותה במקום.


=== זיהוי טסמניה כאי והקמת המושבה הבריטית ===
רק בשנת 1798 זוהתה טסמניה כאי על ידי הבריטי מתיו פלינדרס, שהקיף את האי והוכיח שהוא אי מבודד. עד אז נחשבה טסמניה חלק מקו החוף של אוסטרליה.
בשנת 1803 הוקמה באזור מפרץ ריסדון המושבה הבריטית השנייה.


=== המאבק בין המתיישבים לאבוריג'ינים והכחדת הילידים ===
 ערך מורחב – רצח העם הטסמניבעת הקמת המושבה הבריטית השנייה בטסמניה חיו בה כ-5,000 ילידים טסמנים-אבוריג'ינים. עם הגעת המתיישבים והשתלטותם על האדמות, ואזורי הציד המסורתיים של הילידים, החלו עימותים אלימים בין הצדדים, שהביאו לדחיקת הילידים, ולירידה דרסטית במספרם, שהלכה וגברה גם עקב רגישותם לנגיפים ולמחלות שהביאו האירופים לאי. בשנת 1828 נחקק חוק המתיר את גירוש האבוריג'ינים מאזורים שבהם התיישבו המתיישבים. עקב ההתמעטות הקיצונית של הילידים, יזם הממשל הבריטי את העברת הילידים לשמורה שבאי פילינדרז, במטרה להצילם, ולחנכם על פי ערכי הנצרות.
בסך הכל הועברו במהלך השנים 1829–1834 כ-135 אבוריג'ינים-טסמנים לאי, אך רובם נפטרו תוך זמן קצר עקב מחלות בדרכי הנשימה, יאוש עקב עקירתם מתרבותם ומנחלתם ותזונה לקויה. בניסיון נוסף להציל את הילידים, העביר הממשל את 47 האבוריג'ינים הנותרים לאי אויסטר קוב שבדרום טסמניה. בשנת 1876 נפטרה האבורג'ינית המקורית האחרונה מטסמניה טרוגניני, ובני האבוריג'ינים הטסמנים הוכחדו סופית.


=== הקהילה האבוריג'ינית החדשה בטסמניה ===
משנת 1847 החלה להתפתח קהילה אירופאית-אבורגנית (מאוסטרליה), עם סגנון חיים מעורב. כיום חיים אלפים מהצאצאים שלהם באיים פילינדרז, ופרנו, ובשאר חלקי טסמניה.


== פוליטיקה ==


== כלכלה ==


=== תעשייה ===
התעשייה המסורתית בטסמניה היא כרייה (נחושת, אבץ וברזל)
החל משנת 1990 התעשייה בטסמניה בירידה בעקבות עזיבתם של חברות גדולות ותאגידים אל עבר היבשת הגדולה של אוסטרליה, בעיקר למרכזים הכלכליים בסידני ומלבורן. עם זאת בטסמניה צמחו כמה מהחברות הגדולות באוסטרליה והבולטת שבהם היא Incat.


=== חקלאות ודיג ===
החקלאות מהווה חלק גדול מהייצוא בטסמניה. במהלך 15 השנים האחרונות החלה טסמניה לייצר מוצרים חקלאים עבור אוסטרליה כגון: יין, קמומיל, זעפרן ודובדבן.
הדיג מפותח במדינה והוא כולל פירות ים ודגים (סלמון אטלנטי, ולובסטר בעיקר)

טסמניה היא המדינה עם רמת החיים הנמוכה ביותר באוסטרליה, נכון לשנת 2018 מדד הפיתוח האנושי בטסמניה עומד על 0.908 כשהממוצע באוסטרליה עומד על 0.939. רמת ההכנסה במדינה נמוכה משמעותית מזו של שאר מדינות אוסטרליה וכך גם החינוך.


== גאוגרפיה ==
טסמניה הוא אי הררי. האי הוא שורת הרי געש לא פעילים. האי מכוסה בהרים בעיקר בחלקו המרכזי והדרום מערבי. מידלנדס, החלק הדרום מזרחי של טסמניה, שטוח ומשמש לרוב לחקלאות. באזור כפרים חקלאים רבים ואין בו ערים גדולות. רוב היישובים נמצאים באזור הנהרות דרוונט והואון (שהוא הרביעי בגודלו בטסמניה) בדרום ובצפון נהר תמר ונהר מרסיי.
חלקו המערבי של האי הוא המאוכלס ביותר. לראשונה התיישבו בו אירופים באמצע המאה ה-19, לאחר שמצאו בו מרבצי מינרלים. במערב האי יורדים גשמים רבים המזינים תחנת כוח הידראולקטרית. ברכס החוף המערבי נמצאים מכרות המינרלים הגדולים במדינה, אשר תורמים רבות לכלכלת טסמניה.
חלקו הדרום מערבי של האי מכוסה ביער גשם צפוף, בין האחרונים שנשארו בחצי הדרומי של כדור הארץ.
האקלים באי הוא נוח, ללא הרבה לחות. באזורים הגבוהים, המיושבים בדלילות, יש שלג בכל ימות השנה.
טסמניה מופרדת מאוסטרליה על ידי מצר בס, אזור הקשה לשחייה ולשיט בגלל מימיו הרדודים, הגורמים למים לגעוש בגלל זרמים חזקים מהאוקיינוס השקט ומהאוקיינוס ההודי. רוחב המצר 240 ק"מ.


== דמוגרפיה ==


== השכלה ==
אוניברסיטת טסמניה


== ראו גם ==
אזור-הפרא הטסמני
שד טסמני
ארץ ואן דימן


== קישורים חיצוניים ==

 אתר האינטרנט הרשמי של טסמניה (באנגלית)
אמנון כרמל, סופם הטראגי של האבוריג'ינים בטסמניה
אמיר גור, ‏טסמניה ארץ רדופת שדים - טרק Overland ובעלי חיים בטסמניה, באתר GoTravel
טרק אוברלנד בטסמניה: יום אחרי יום בטרק הכי שווה באוסטרליה, באתר וואלה!‏, 9 באוגוסט 2013
על רצח האבורג'ינים הטסמניים באתר הוועד למאבק ברצח עם
טסמניה, באתר אנציקלופדיה בריטניקה (באנגלית)