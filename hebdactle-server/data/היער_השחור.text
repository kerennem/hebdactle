היער השחור (בגרמנית: Schwarzwald, שְׁווַרְצְווַאלְד) הוא אזור גאוגרפי במדינת באדן-וירטמברג שבגרמניה.
היער השחור נמצא בקצה הדרום-מערבי של גרמניה. הוא תחום על ידי הגבול עם שווייץ מדרום והגבול עם צרפת (נהר הריין) במערב. אורכו מצפון לדרום כ-160 קילומטר, רוחבו בדרום מגיע לכ-60 קילומטר ובצפון לכ-30 קילומטר.
היער השחור מאופיין בהרים בגובה בינוני. הפסגה הגבוהה ביותר היא פלדברג (Feldberg, הר השדה" בגרמנית), שגובהה 1,493 מטרים מעל לגובה פני הים. דרום היער השחור גבוה מצפונו, ורוב הפסגות הגבוהות נמצאות באזור הדרום. נהרות רבים חוצים את היער; מקורותיהם של נהר הדנובה ושל נהר הנקר נמצאים ביער השחור.
ליער השחור חשיבות כלכלית רבה. עצי היער משמשים כחומר גלם; בנוסף מתקיימת ביישובי היער השחור תעשיית זכוכית ותעשייה זעירה של שעונים. מקור ההכנסה העיקרי של תושבי האזור הוא תיירות. מרכז ודרום היער מהווים פארק לאומי בגודל 3,700 קמ"ר, מהפארקים הגדולים בגרמניה. ביער רשת מסועפת של שבילים מסומנים. בנוסף לאתרי הטבע הרבים (מפלי מים, נקודות תצפית, אגמים קטנים) ידוע האזור בכפריו ובעיירותיו הציוריות.
בגבולו המערבי של היער השחור שוכנת העיר פרייבורג, העיר הגדולה באזור, אשר נחשבת כ"שער ליער השחור".


== נהרות ==
רשימת הנהרות ביער השחור כוללת את הדנובה (מקורות הנהר הם ביער השחור ומהווים מפגש של הנהרות בריגך וברג), ההנץ, הקינציג, המורג, הנגולד, הנקאר, הרנך והויסה. היער השחור הוא חלק מהפער היבשתי בין אגן הניקוז של האוקיינוס האטלנטי (על ידי נהר הריין) לבין אגן הניקוז לים השחור.


== הרים ==
רשימת ההרים ביער השחור:

פלדברג (1,493 מטר), הגבוה ביותר ביער השחור.
הרצוגנהורן (1,415 מטר).
בלכן (1,414 מטר).
שונסלנד (1,284 מטר).
קנדל (1,241 מטר).
בלאואן (1,165 מטר).
הוניסגרינדה (1,164 מטר), ההר הגבוה ביותר בצפון היער השחור.


== אתרים ==
יעדי תיירות נפוצים הם הערים פרייבורג, קלב (עיר הולדתו של הרמן הסה), גנגנבאך, שטאופן, שילטך, האסלך, אלטנשטייג, ובאדן באדן. יעדים נוספים הם ההרים פלדברג, בלכן, קנדל ושווינסלנד, האגמים טיטיזה ושלוכזה המפלים טריברג וטודנאו ופארק השעשועים פארק אירופה.
מוזיאון האוויר הפתוח של היער השחור מציג את חיי החוואים באזור במאות ה-16 וה-17, כולל תצוגות של חוות מהתקופה. מוזיאון השעון הגרמני בעיר פוטוונגן, מציג את היסטוריית השעונים ומקצוע השענים.
הדרך הראשית המובילה ליער השחור היא הכביש המהיר אוטובאן 5 (A5), בנוסף ישנן דרכים יפות נוספות כמו שוורצוולדהוכשטרסה המכונה "דרך הפסגות" (60 ק"מ, בין באדן-באדן לפרוידנשטט), שוורצוולד טלרשטרסה (100 ק"מ, רחוב היין של באדן (160 ק"מ, בין באדן-באדן לוויל אם ריין). הדרך האחרונה מתחילה מהדרום ומשלבת יקבים וכפרים קטנים. דרך מפורסמת נוספת היא דרך השעון הגרמני, דרך מעגלית אשר עוקבת אחר היסטוריית השענות של האזור.באזור היסטוריה רבה של כרייה עוד מתקופת ימי הביניים, מכרות רבים נפתחו מחדש לציבור.
ביער השחור ביקר מספר פעמים אוטו פון ביסמרק במהלך שנותיו כקנצלר של פרוסיה (1862–1890). האתר המועדף עליו היה מפלי טריברג. במקום נמצאת אנדרטה לזכרו.


== גלריית תמונות ==

		
		


== בתרבות ==
אסתר אטינגר בשיר השואה היער השחור. 


== קישורים חיצוניים ==
מיכאל שיחור, טיול ביער השחור בשלושה תקציבים, באתר ynet, 3 באוגוסט 2011
יואב גלזנר, טיול ביער השחור: פינה קטנה שחוצה גבולות, באתר ynet, 31 בינואר 2012 היער השחור: טיול ירוק, ולא רק עוגה, באתר וואלה!‏, 18 בדצמבר 2013
כרמית וייס, ‏היער השחור קצת אחרת: טיול הרפתקאות, באתר GoTravel
דני שדה, חום דצמבר-ינואר: חורף ביער השחור, באתר ynet, 21 בדצמבר 2015
שלומית יפת-ביאליק, המדריך ליער השחור, באתר את, 29 במרץ 2016
היער השחור, באתר אנציקלופדיה בריטניקה (באנגלית)


== הערות שוליים ==