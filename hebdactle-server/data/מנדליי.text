מנדליי (בבורמזית: မန္တလေး) היא העיר השנייה בגודלה במיאנמר ובירת המחוז הקרוי על שמה, כ-716 ק"מ צפונית ליאנגון.  מנדליי נחשבת למרכז תרבותי חשוב במדינה ולמרכז הכלכלי של צפונה. זרם מתמשך של מהגרים סינים (בעיקר מיונאן) בעשרים השנים האחרונות עיצב מחדש את המבנה האתני של העיר והגדיל את הסחר עם סין. 


== היסטוריה ==
העיר הוקמה על ידי שליט בורמה המלך מינדון מין  ב-13 בפברואר 1857, במטרה לשמש כבירה המלכותית. היא המשיכה לשמש כבירת שושלת קונבאונג  עד כיבוש בורמה בידי האימפריה הבריטית ב-1885. הבריטים ראו חשיבות רבה בפיתוחה הכלכלית של מנדליי בזמן שלטונם. בשנת 1889 הוקם בעיר קו רכבת, והאוניברסיטה הראשונה הוקמה בשנת 1925. בתקופה זו מנדליי נחשבה למרכז התרבות הבורמזית והבודהיסטית. בשנים 1904-1905 השתוללה בעיר מגפה שהרגה שליש מהתושבים. בין שתי מלחמות העולם הייתה העיר מוקד למחאות כנגד השלטון הבריטי. בזמן מלחמת העולם השנייה העיר סבלה רבות מהפצצות חיל האוויר היפני. בעת הזו חיל האוויר המלכותי נסוג להודו, בזמן שרוב בתי העיר לא היו מוגנים. מצב זה הוביל להריסת 60% מהבניינים במנדליי ולמותם של כ-2,000 אזרחים מקומיים.
לאחר שהמדינה קיבלה עצמאות מבריטניה ב-1948, המשיכה מנדליי להיות המרכז התרבותי, החינוכי והכלכלי של בורמה העליונה. עד תחילת שנות ה-90 מרבית מתושבי האזור למדו במוסדות ההשכלה העליונה במנדליי, שהיו היחידים בסביבה. כיום (2018) הממשל הצבאי מעודד את הצעירים ללמוד במקום מגוריהם על מנת להפחית את כמות האנשים הלומדים במקום אחד ספציפי. בנובמבר 1959 חגגה מנדליי מאה שנים להיווסדה בפסטיבל למרגלות גבעת מנדליי . בולים מיוחדים הוצאו לרגל המאורע.
בשנים 1962-1988 התשתיות בעיר הידרדרו ביותר, ובתקופה זו פגעו במנדליי כשתי שריפות גדולות. בתקופה זו היגרו לעיר גם אוכלוסיות רבות מן הרפובליקה העממית של סין, במיוחד מסצ'ואן. רק בשנות ה-90 הגיעו לעיר בין 250,000 ל-300,000 סינים. הגירה זו השפיעה רבות על האופי התרבותי והכלכלי של העיר.


== דמוגרפיה ==
נכון לשנת 2021 אוכלוסיית העיר מוערכת בכ-1,469,193 תושבים. כ-40%-50% מהתושבים הם ממוצא סיני. בנוסף על כך, ישנה קהילה גדולה של מהגרים מהודו. בורמזית היא השפה העיקרית במנדליי.


== ערים תאומות ==
הרפובליקה העממית של סין קונמינג, יונאן, הרפובליקה העממית של סין
קוריאה הדרומית אולסן, קוריאה הדרומית
קמבודיה פנום פן, קמבודיה


== קישורים חיצוניים ==

מנדליי, באתר אנציקלופדיה בריטניקה (באנגלית)


== הערות שוליים ==