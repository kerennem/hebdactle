דודי סלע (נולד ב-4 באפריל 1985) הוא טניסאי ישראלי, שחקן נבחרת גביע דייוויס של ישראל ואלוף ישראל. דורג בשיאו במקום 29 בדירוג העולמי ביולי 2009, שלישי בכל הזמנים בין הישראלים בדירוג לגברים יחידים, אחרי עמוס מנסדורף ושלמה גליקשטיין.
הישגי השיא שלו בטורנירים מהדרגה הראשונה הם העפלה לשלב שמינית הגמר (סיבוב רביעי) בטורניר גראנד סלאם (וימבלדון 2009) והגעה לגמר בטורניר ATP (בייג'ינג 2008 ואטלנטה 2014). סלע זכה ב-23 תארים בסבב המקצועני, כולם בטורנירים מהדרג השני (צ'אלנג'ר), והוא נמצא במקום השני בעולם במספר הזכיות בטורנירים מדרג זה.
סלע שיחק בנבחרת ישראל בגביע דייוויס בשנים 2005–2019, והיווה חלק חשוב בנבחרת שהעפילה לחצי גמר גביע דייוויס בשנת 2009.
סלע זכה באליפות ישראל לבוגרים שמונה פעמים (2006, 2009, 2011, 2013–2017) והוא מדורג ראשון בישראל החל משנת 2006.


== ביוגרפיה ==
סלע נולד בקריית שמונה, גדל והתחנך בתל אביב. עוד מגיל צעיר החל לשחק טניס בעידוד הוריו. אחיו הגדול, עופר, היה אף הוא שחקן מקצועני ודורג בשיאו במקום ה-236 בעולם.
סלע נשוי למרינה. בשנת 2014 נולד בנו הבכור עילאי. בתו טליה נולדה בשנת 2015.


== קריירה ==


=== 2006 ===
ב-5 במרץ 2006 דורג סלע במקום ה-186 בעולם, הדירוג הגבוה ביותר בין שחקני טניס הישראליים באותה עת. ב-22 בדצמבר באותה שנה, זכה סלע באליפות ישראל לטניס כשגבר על נועם אוקון.


=== 2007 ===
ב-15 בינואר, לאחר שהעפיל לאליפות אוסטרליה הפתוחה דרך המוקדמות, הצליח סלע (שהיה מדרוג 202 בעולם באותו הזמן) לנצח לראשונה בחייו במשחק גראנד סלאם, את פרדורן סריצ'יפן התאילנדי (מדורג 54 בעולם) והיה קרוב לניצחון סנסציוני יומיים לאחר מכן, מול מאראט סאפין, אלא שהפסקת גשם באמצע המשחק עצרה את המומנטום של הישראלי, שלבסוף הפסיד ומנע סנסציה נוספת.
ב-7 באפריל גבר על אנדראס ספי האיטלקי (המדורג 91 בעולם) והעלה את נבחרת ישראל ליתרון 0:1 על נבחרת איטליה במסגרת הבית האירופי-אפריקני של גביע דייוויס. בסופו של דבר הנבחרת הישראלית ניצחה ועלתה לשלב ההתמודדות על מקום בבית העליון.

החל מיוני 2007 חל שיפור משמעותי ברמת משחקו של סלע. הוא הגיע לגמר טורניר צ'לנג'ר בקורדובה שבספרד, וב-22 ביולי ניצח בגמר טורניר טוליאטי ברוסיה. באליפות ארצות הברית הפתוחה, אליה נכנס לאחר שלושה ניצחונות בשלב המוקדמות, הגיע סלע לסיבוב השני. בעקבות הישגים אלו דורג סלע בספטמבר 2007 במקום ה-105 בעולם.
ב-23 בספטמבר 2007 הוביל סלע את נבחרת ישראל בטניס לעלייה לבית העליון בגביע דייוויס לראשונה זה 14 שנים. במשחקי העלייה נגד נבחרת צ'ילה ניצח סלע את פרננדו גונזאלס, שדורג אז במקום ה-6 בעולם.
מיד לאחר ההישג בגביע דייוויס הגיע סלע גם להישג שיא בקריירה בטורניר מקצועני (ATP) - שלושה ניצחונות בטורניר שנערך בטוקיו הובילו אותו עד לשלב רבע הגמר, שבו נקטע רצף הניצחונות על ידי הצרפתי רישאר גאסקה, המדורג 13 בעולם. בעקבות הישג זה נכנס סלע לראשונה בקריירה לרשימת 100 הטניסאים הטובים בעולם.
ב-28 באוקטובר 2007 זכה סלע בטורניר 'סיאול' (סך פרסים - 125 אלף דולר) לאחר שניצח בגמר את היווני קונסטנטינוס אקונומודיס ועלה למקום ה-73 בעולם.
ב-18 בנובמבר 2007 הפסיד סלע בגמר בטורניר 'טאיוואן' (סך פרסים - 50 אלף דולר) לטניסאי מקומי, אך למרות זאת התקדם בדירוג והגיע לדירוג 66 בעולם. כמו כן, זכה סלע בטורניר הזוגות בטאיוואן עם שותפו ההודי סטפן אמריטראג' ובכך התקדם בדירוג הזוגות של ה-ATP והגיע לדירוג 273 בעולם.
ב־25 בנובמבר 2007 זכה סלע בטורניר 'יוקוהמה' (יפן) (סך פרסים - 35 אלף דולר) לאחר שניצח בגמר את היפני טאקאו סוזוקי, והתקדם לדירוג 63 בעולם.
בעקבות הזכיות בטורנירי הצ'לנג'ר במשך שנת 2007 והתקופה הטובה בה הוא נמצא החליט סלע לשחק בעונת 2008 בטורנירים יוקרתיים יותר בסבב, ובארבעת טורנירי הגראנד סלאם.


=== 2008 ===

נוכח הציפיות הגבוהות, פתיחת העונה של סלע הייתה מאכזבת יחסית. הוא לא הצליח לשפר את הישגו מן השנה הקודמת באליפות אוסטרליה הפתוחה, ופעם נוספת הודח בסיבוב השני. בטורניר הזוגות, שבו שיתף פעולה עם הראל לוי, הודחו השניים כבר בסיבוב הראשון. כמו כן הודח סלע בסיבוב הראשון של חמישה מהטורנירים בהם השתתף בין ינואר למרץ, ובכך איבד הזדמנות לצבור נקודות דירוג יקרות לקראת המשך השנה, שבו הצטרך להגן על הנקודות הרבות אותן צבר בשנה שעברה.
אחר הפתיחה החלשה, רשם סלע בטורניר אינדיאן וולס מאסטרס הישג גדול ראשון בסבב, בנצחו את הגרמני ניקולאס קיפר, המדורג 49 בעולם (שבשיאו דורג 4 בעולם). בטורניר מיאמי הגדול, שנחשב ל"גראנד סלאם החמישי", גבר סלע בסיבוב הראשון על הקוריאני טייק לי, המדורג 48 בעולם, והדהים בסיבוב השני בניצחון על טומי רוברדו, המדורג 14 בעולם. בעקבות הישגים אלה הגיע סלע למקום ה-57 בדירוג העולמי. בשלושת החודשים הבאים חזר סלע להפסיד בסיבובים הראשונים, ובין היתר הודח בסיבוב הראשון גם ברולאן גארוס וגם בווימבלדון.
בעקבות ירידתו בדירוג, לא הצליח סלע לעמוד בקריטריון הישראלי לאולימפיאדת בייג'ינג, שהיה מחמיר יותר (מקום 50 בדירוג העולמי) מהקריטריון הבינלאומי שנקבע על ידי הפדרציה הבינלאומית לטניס, שבו סלע הצליח לעמוד כאשר דורג במקום 65 בתאריך הקובע. לפיכך החליט הוועד האולימפי בישראל לא לאשר את השתתפותו של סלע במשלחת האולימפית. למרות התערבותו האישית של נשיא הפדרציה הבינלאומית לטניס, פרנצ'סקו ריצ'י ביטי, אשר אף פנה בעניין לנשיא המדינה שמעון פרס, לא שונתה ההחלטה, ונמנע מסלע בפעם השנייה להשתתף בטורניר האולימפי, לאחר שגם באולימפיאדת אתונה (2004) הוא עמד בקריטריון הבינלאומי אבל לא הצליח להשיג את הקריטריון הישראלי.
בעקבות התקופה החלשה בסבב ה-ATP חזר סלע לטורנירי הצ'לנג'ר הקטנים יותר. ביולי הגיע סלע לחצי גמר טורניר צ'לנג'ר לקסינגטון בארצות הברית, ובראשית אוגוסט זכה בצ'לנג'ר ונקובר בקנדה.
בחודש ספטמבר 2008 הוביל סלע את נבחרת ישראל לניצחון על נבחרת פרו במסגרת גביע דייוויס ולהישארות בבית העליון. הניצחון הישראלי בהתמודדות הובטח לאחר ניצחון של סלע ב-4 מערכות על לואיס הורנה, הטניסאי הבכיר של פרו. סלע ניצח קודם לכן גם את הטניסאי מספר 2 של פרו איבן מירנדה.
ימים ספורים לאחר התמודדות הדייוויס, שיחק סלע בטורניר ATP בבייג'ינג שנערך במרכז הטניס של הפארק האולימפי, אותו המקום שבו נערכו משחקי הטניס באולימפיאדת בייג'ינג. סלע הציג בטורניר זה את הטניס הטוב ביותר שלו בסבב מאז ומעולם. בטורניר זה הדהים סלע כשהעפיל לראשונה בקריירה שלו לשלב הגמר בטורניר ATP (עד טורניר זה לא עבר את שלב רבע הגמר בטורניר ATP). בדרכו אל הגמר הפתיע סלע בסיבוב השני בניצחון על הטניסאי הספרדי דויד פרר, המדורג 5 בעולם, ניצחונו השני בקריירה של סלע על שחקן מהעשירייה המובילה, כשקדם לו הניצחון על גונזלס בגביע דייוויס. ברבע גמר הטורניר ניצח את טומי רוברדו המדורג 16 בעולם, ובחצי הגמר ניצח את הגרמני ריינר שוטלר, שדורג בשיאו בעשירייה הראשונה. רק בגמר הפסיד סלע לטניסאי האמריקאי אנדי רודיק (שדורג שני בטורניר ו-8 בדירוג ה-ATP) לאחר מאבק צמוד של שלוש מערכות.


=== 2009 ===
לפני פתיחת עונת 2009 יצא סלע למחנה אימון באוסטריה אצל המאמן גונטר ברזניק, שאימן בעבר את בוריס בקר. לאחר ששב לארץ הוא השתתף באליפות ישראל, והפסיד בגמר להראל לוי. בטורניר הראשון של העונה, בצ'נאי, הוא העפיל לשמינית הגמר אך הפסיד שם לטניסאי הסרבי ינקו טיפסרביץ'. בשל דירוגו הנמוך יחסית, לא נכנס סלע ישירות לאליפות אוסטרליה הפתוחה אך לאחר שניצח שלושה משחקים בטורניר המוקדמות הוא העפיל להגרלה הראשית. בסיבוב הראשון באוסטרליה ניצח סלע את הטניסאי הגרמני ריינר שוטלר, ובסיבוב השני גבר על ויקטור האנסקו הרומני והעפיל לראשונה בקריירה לסיבוב שלישי בגראנד סלאם. בכך היה לטניסאי הישראלי הראשון שמגיע להישג זה ביחידים באוסטרליה מאז עמוס מנסדורף ב-1994. הודח בסיבוב השלישי לאחר הפסד בארבע מערכות למדורג 7 בעולם, הצרפתי ז'ו-וילפריד צונגה.
בפברואר העפיל סלע בפעם השנייה בקריירה שלו לחצי גמר טורניר ATP, הגיע לאחר שהעפיל משלב המוקדמות להגרלה הראשית בטורניר ממפיס, וניצח בשלושת הסיבובים הראשונים את בובי ריינדולס, פלורן סרה ואיגור קוניצין. בחצי הגמר הפסיד למדורג 19 בעולם הצ'כי רדאק סטפנק. בהמשך החודש הוביל סלע את נבחרת ישראל בטניס לניצחון על נבחרת שוודיה בבית העליון בגביע דייוויס, לאחר שני ניצחונות דרמטיים שהושגו במשחקים של חמש מערכות. ברולאן גארוס העפיל סלע לראשונה בקריירה שלו לסיבוב השני לאחר ניצחון על שחקן שעלה מהמוקדמות ב-4 מערכות 4:6 3:6 6:4 3:6. בסיבוב השני הפסיד למדורג 13 בעולם מרין צ'יליץ'. בעקבות הישגיו אלה העפיל סלע למקום ה-46 בדירוג העולמי.
בחודש יוני, בטורניר הדשא באורדינה, המהווה הכנה לווימבלדון, העפיל סלע לרבע הגמר. בטורניר וימבלדון עצמו, גראנד הסלאם האחרון שבו לא ניצח סלע בהגרלה ראשית, הפגין סלע את הטניס הטוב ביותר בקריירה שלו, והעפיל לשמינית הגמר תוך שהוא מנצח בסיבוב הראשון שחקן שעלה מן המוקדמות, בסיבוב השני את ריינר שוטלר (מדורג 18 בטורניר ו-29 בעולם) ובסיבוב השלישי את טומי רוברדו (המדורג 15 בטורניר ובעולם), בטרם הודח על ידי נובאק ג׳וקוביץ' (המדורג 4). בכך הפך לישראלי הראשון מאז עמוס מנסדורף ב-1989 שעולה לשמינית הגמר בטורניר זה. לאחר הטורניר העפיל סלע למקום ה-33 בדירוג העולמי.
ביולי 2009 הוביל סלע את נבחרת ישראל, לראשונה בתולדותיה, לחצי גמר גביע דייוויס לאחר ניצחון על מיכאל יוז'ני, המדורג באותה עת במקום ה-69 בעולם, ובשיתוף עם הראל לוי, אנדי רם ויוני ארליך. לאחר הניצחון העפיל סלע למקום ה-30 בעולם. שבוע לאחר התמודדות הדוויס עלה סלע למקום ה-29, דירוג שיא מבחינתו, שהיה הדירוג השלישי בטיבו של ישראלי אי פעם.
בחודשים שלאחר הישגי שיא אלה, חלה ירידה משמעותית בכושר המשחק של סלע. הוא הודח פעם אחר פעם בסיבובים הראשוניים של הסבב, פרש מחלק מהמשחקים בשל פציעה, ואף את משחק היחידים ששיחק בחצי גמר גביע דייוויס מול ספרד הפסיד. לאחר רצף הפסדים בסבב, לרבות לשחקנים שדורגו הרחק מחוץ למאה הטובים בעולם, הידרדר סלע בדירוג, והחליט לסיים את העונה מוקדם, תוך שהוא פורש מן הטורנירים האחרונים אליהם נרשם. על אף החלטה זו, השתתף סלע בטורניר צלנג'ר קטן בעיר זלצבורג בסוף חודש נובמבר, אך נאלץ לפרוש מהטורניר (לאחר ניצחון בסיבוב הראשון) לאחר שאובחן כסובל משפעת החזירים. בסוף דצמבר זכה סלע בפעם השנייה בקריירה שלו באליפות ישראל בטניס, לאחר ניצחון בגמר על אמיר ויינטראוב.


=== 2010 ===
סלע פתח בצורה טובה את שנת 2010, בטורניר הראשון של השנה, שהיווה הכנה לאליפות אוסטרליה, שנערך בצ'נאי שבהודו, השיג סלע שלושה ניצחונות ראשונים בסבב, והודח רק בשלב חצי הגמר. אלא שמיד לאחר מכן נקלע סלע לרצף הפסדים. הוא הודח כבר בסיבוב הראשון באליפות אוסטרליה, לשחקן שעלה מן המוקדמות, כמו גם בטורניר סידני הגדול שבוע לפני כן, ולאחר אוסטרליה המשיך ברצף הפסדים בסיבוב הראשון (למעט ניצחון בודד) גם בטורנירים בארצות הברית ובגביע דייוויס. בעקבות הפסדים אלה יצא סלע, לאחר תקופה ארוכה, מרשימת 50 השחקנים הטובים בעולם.
באמצע מרץ קטע סלע את רצף ההפסדים, וניצח בשני הסיבובים הראשונים בטורניר אינדיאן וולס הגדול. בסיבוב השלישי נוצח על ידי טומי רוברדו. בטורניר הגדול העוקב, במיאמי, ניצח סלע בסיבוב הראשון את קורולב מקזחסטן, ונוצח בסיבוב השני על ידי ורדסקו מספרד (12 בעולם). באפריל, השתתף סלע בטורנירי צ'אלנג'ר הנערכים על מגרש מהיר, באתונה העפיל לשלב חצי הגמר, ברודוס זכה בטורניר וברמת השרון הודח ברבע הגמר. במאי הודח סלע כבר בסיבוב הראשון באליפות צרפת הפתוחה (רולאן גארוס). ביוני, בסיבוב השלישי של טורניר קווינס (מגרש דשא) ניצח סלע את אנדי רודיק (7 בעולם) בתוצאה 4–6, 6-7 והעפיל לרבע הגמר, שבו הודח. בשבוע העוקב, בטורניר איסטבורן, הודח סלע בסיבוב השני, ובטורניר וימבלדון, שבו העפיל שנה קודם לכן לשמינית הגמר, הודח כבר בסיבוב הראשון, על ידי מיכאל יוז'ני, 14 בעולם. בעקבות הישגיו החלשים בעונת הדשא, לעומת 2009, יצא סלע מרשימת 100 השחקנים הטובים בעולם. בחודש אוגוסט חזר סלע בהצלחה לסבב הצ'לנג'ר. הוא זכה בפעם השלישית בטורניר ונקובר (בו זכה גם בשנים 2005 ו- 2008), ובכך חזר לרשימת 100 השחקנים הטובים.
באוקטובר סלע הודח ברבע הגמר בטורניר צ'לנג'ר בסיאול, לאחר שפרש במערכה השנייה עקב כאבי גב.
בדצמבר 2010 סלע נוצח על ידי אמיר ויינטרוב בגמר אליפות ישראל בטניס בתוצאה 6–7, 6-3, 6-7.


=== 2011 ===
סלע הפסיד בשלושת משחקיו הראשונים בעונה, בטורנירים בבריסביין ובסידני ובאליפות אוסטרליה הפתוחה. בחודש מרץ יצא מרשימת 100 הטניסאים הטובים. סלע החליט לוותר על סוף עונת החימר ובמקום, לשחק טורנירי צ'לנג'ר בעלי ניקוד נמוך יותר אך על מגרשים קשים .
בחודש מאי זכה סלע בטורניר הצ'לנג'ר בפוסן שבקוריאה, כשניצח בגמר את המדורג 130 בעולם, איטו טוסימה מיפן בשלוש מערכות.
בהמשך החודש זכה סלע גם בטורניר הצ'לנג'ר פרנגה באוזבקיסטן, אחרי שניצח בגמר את גרג ג'ונס מאוסטרליה (299 בעולם), 2:6 ו-1:6.
ביוני זכה סלע בטורניר צ'לנג'ר נוטינגהאם, לאחר שגבר בגמר על ג'רמי שארדי הצרפתי (55 בעולם) בשלוש מערכות. זו זכייה מספר 12 ושלישית ברציפות בטורניר צ'לנג'ר, זכייה ראשונה בטורניר דשא וניצחון 15 ברציפות (שיא קריירה). ביוני סלע הודח בסיבוב שני של טורניר וימבלדון, אחרי שהפסיד לז'יל סימון בשלוש מערכות. באוגוסט סיים את השתתפותו בטורניר ווינסטון סלאם בארצות הברית כשנוצח בסיבוב השני בידי המדורג 28 בעולם, ג'ון איסנר האמריקני, 7:6 ו-6:2. באליפות ארצות הברית העפיל לסיבוב השני, ושם הודח על ידי רוג'ר פדרר שדורג שלישי באליפות, בשלוש מערכות 3–6, 6-2, 6-2.
במפגש גביע דייוויס נגד קנדה בשלב הפלייאוף על העלייה לבית העליון איכזב סלע כאשר הפסיד לואשק פוספיסיל הקנדי במשחק הראשון של התחרות, אשר תרם להפסדה של ישראל במפגש כולו.
באוקטובר הודח בסיבוב ראשון של טורניר טוקיו, לאחר שהפסיד לאיטו טסומה מיפן (130), בשלוש מערכות.


=== 2012 ===
את שנת 2012 פתח סלע מעולה כשהביס את פאביו פוגניני האיטלקי המדורג 48 בעולם 0:6, 1:6 בדרך לרבע גמר טורניר צ'נאי מסדרת ה-250, שם הפסיד לאחר קרב צמוד למילוש ראוניץ' המדורג 31.
שבועיים לאחר מכן הודח כבר בסיבוב הראשון של אליפות אוסטרליה הפתוחה, בסיבוב השני בזאגרב וסיבוב ראשון בסן חוזה וממפיס.
בסוף פברואר 2012, הגיע עד חצי גמר טורניר דלריי ביץ' מסדרת ה-250 בסבב ה-ATP, שם הפסיד למאטוסביץ' לאחר הפסד 7–9 בשובר שוויון מכריע.
בחודש מרץ, ניצח את משחקו בגביע דייוויס בשלוש מערכות בדרך לניצחון חלק 0:3 על נבחרת פורטוגל.
בעונת החימר החליט לשחק בטורנירי ATP, למרות שהוא לא אוהב את משטח זה, וזו התבררה כהחלטה שגויה כשבסופו של דבר, סיים את עונת החימר במאזן 2–5, כולל הפסד בסבוב הראשון ברולאן גרוס.
לאחר מכן רשם עונת דשא סבירה, עם רבע גמר בנוטינגהאם (צ'אלנג'ר) ובניופורט (ATP) וסיבוב ראשון בדן בוש וווימבלדון.
למרות חצי גמר טורניר ונקובר, לא הצליח להעפיל סלע להגרלה הראשית של אליפות ארצות הברית הפתוחה, ובעקבות כך וויתר עליה, לטובת צ'אלנג'רים במזרח, וזכה בטורניר בנגקוק בלי להפסיד מערכה בטורניר.
בגביע דייוויס בספטמבר מול יפן, הפסיד סלע שני משחקים בארבע וחמש מערכות. למרות זאת, אמיר ויינטרוב ויוני ארליך סחבו את הנבחרת על גבם בדרך לבית העליון וניצחון 2:3 על היפנים החזקים.
דודי סלע סיים את השנה עם רבעי גמר בטשקנט, לוברוא והלסינקי מסבב הצ'אלנג'ר ובדירוג 109.


=== 2013 ===
כמו ב-2012 פתח סלע את השנה בטורניר צ'נאי מסדרת ה-250, שם העפיל הפעם לשמינית הגמר והובס על ידי בנוארד פאייר 6:0, 6:1.
באליפות אוסטרליה הפתוחה, עבר סלע שלושה משחקי מוקדמות ובסופם העפיל להגרלה הראשית, שם חיכה לו ניקולאי דווידנקו המדורג 44 בעולם, שניצח אותו בארבע מערכות.
בגביע דייוויס מול צרפת, הפסיד סלע 3:0 לרישארד גאסקה שדורג 10 בעולם. כשבועיים אחר כך, רשם הישג נאה כשהביס את המדורג 98 בעולם רוג'ר ואסלין הצרפתי 2:6, 0:6 והעפיל לחצי גמר טורניר קמפר, שם הפסיד למדורג 173 בעולם. במיאמי מאסטרס עבר שני סיבובי מוקדמות קשים ואת מארינקו מאטוסביץ' המדורג 50 בעולם בדרך לסיבוב השני, שם הפסיד ליאנקו טיפסרביץ' (9 בעולם) 6:2, 6:4. משם המשיך לרצף טוב בתחרויות צ'לנג'ר עם רבע גמר לה-גוסייר, חצי גמר ליון וחצי גמר מקסיקו סיטי, ואחריהם השיג את הזכייה הראשונה שלו ב-2013 בטורניר צ'לנג'ר בבוסאן.
בווימבלדון הפסיד בסיבוב המוקדמות הראשון. בהמשך השנה הגיע לגמר צ'לנג'ר איסטנבול וזכה בצ'לנג'ר אסטנה, מה שהביא אותו למקום ה-74 בעולם, ולמקום ה-1 בדירוג השנתי של סבב הצ'אלנג'רים - שהבטיח לו העפלה לטורניר הצ'אלנג'ר המסכם כבר בחודש יולי, אולם בסופו של דבר ויתר על זכותו להשתתף בטורניר גמר הצ'לנג'ר. באליפות ארצות הברית הגיע לסיבוב השני. באוקטובר זכה דודי בטורניר הצ'לנג'ר טקשנט לאחר ניצחון על יריבו טימוראז גבאשווילי 1:6, 3:6.


=== 2014 ===
ההישג הגדול של סלע בשנת זו הוא ההעפלה לגמר טורניר ATP באטלנטה, בו הפסיד בגמר לג'ון איסנר בשתי מערכות. בנוסף, הגיע שלוש פעמים לרבע הגמר בתחרויות בסבב ה-ATP (בצ'נאי, זגרב, וניופורט). באליפות ארצות הברית הגיע לסיבוב השני וביתר הגרנד סלאמים הפסיד בסיבוב הראשון. כמו כן העפיל לגמר צ'לנג'ר בהלסינקי.


=== 2015 ===
את שנת 2015 פתח סלע בהגעה לסיבוב השלישי באליפות אוסטרליה הפתוחה. בסיבוב השלישי הודח על ידי רפאל נדאל בשלוש מערכות. באפרילזכה בטורניר הצ'לנג'ר בטורקיה.
באליפות צרפת הפתוחה הגיע לסיבוב השני, בו הפסיד לצונגה. בטורניר ווימבלדון הפסיד בסיבוב הראשון לדומיניק טים.
בטורניר אטלנה, בו הגיע לגמר בשנה הקודמת, הגיע לרבע הגמר. באוגוסט זכה סלע בצ'לנג'ר בוונקובר. באליפות ארצות הברית הפתוחה הפסיד בסיבוב הראשון לפבלו קוובס.
סלע סיים את השנה עם ניצחון בצ'אלנג'ר בסין וסיים את השנה במקום ה-100 בעולם.


=== 2016 ===
באליפות אוסטרליה הפתוחה העפיל שוב לסיבוב השלישי, שבו הפסיד לאנדרי קוזניצוב מרוסיה בארבע מערכות. בהמשך השנה זכה בצ'לנג'ר שנזן ושלוש פעמים נוספות הפסיד בגמר תחרות צ'לנג'ר. כמו כן הגיע לחצי הגמר בצ'לנג'ר רעננה.
באליפות צרפת הפתוחה דודי סלע הפסיד בסיבוב הראשון לדאסטין בראון בחמש מערכות. בעונת הדשא הגיע לרבע גמר בתחרויות בנוטינגהאם ובניופורט, אך הודח בסיבוב הראשון ווימבלדון לאחר שהפסיד בשלוש מערכות לדויד פרר, שהיה מדורג במקום ה-14 בעולם.
ב-6 ביוני הבטיח את השתתפותו באולימפיאדת ריו 2016, לאחר 24 שנים שבהן לא השתתף טניסאי ישראלי במשחקים האולימפיים. סלע ניצח בסיבוב הראשון של המשחקים את דאמיר דז'ומהור הבוסני בשתי מערכות, אך הודח בסיבוב השני על ידי דויד גופין הבלגי (אשר דורג 8 בטורניר ו-13 בעולם) לאחר הפסד 6:3, 6:3.
באליפות ארצות הברית הפתוחה הודח סלע בסיבוב הראשון על ידי המדורג 18 בטורניר, פאבלו קואבס, לאחר משחק מותח בן חמש מערכות.


=== 2017 ===
את עונת 2017 פתח סלע עם העפלה לחצי גמר טורניר ATP בצ׳נאי, אך פספס העפלה שלישית בקריירה לגמר ATP לאחר שאיבד נקודת משחק. בהמשך ינואר זכה בטורניר הצ'לנגר בקנברה ובתוארו ה-21 בסבב זה.
באליפות אוסטרליה הפתוחה העפיל סלע לסיבוב השני לאחר ניצחון על הספרדי מרסל גראנויירס (דורג 37 בעולם בזמן הטורניר), אך הודח על ידי הסלובקי לוקאש לאצקו (דורג 122 בעולם בזמן הטורניר).
ביוני זכה בטורניר הצ'לנגר בנוטינגהאם, אחר שניצח בגמר 6:4, 4:6, 3:6 את תומאס פביאנו מאיטליה.
בווימבלדון העפיל סלע לסיבוב השלישי, לאחר שני ניצחונות בחמש מערכות, כולל ניצחון על ג'ון איזנר (21 בעולם). בסיבוב השלישי נוצח על ידי גריגור דימיטרוב, לאחר שהפסיד את שתי המערכות הראשונות ופרש מהמשחק עקב פציעה.
באליפות ארצות הברית הגיע לסיבוב השני. בערב יום כיפור תשע"ח שיחק סלע ברבע הגמר של טורניר שנז'ן בסין, אולם הודיע על פרישתו בתחילת המערכה השלישית בשל כניסת יום הכיפורים. סלע זכה לתשואות ולמחיאות כפיים מהקהל הסיני. באוקטובר הגיע לרבע הגמר בטורניר מוסקבה.


=== 2018 ===
בתחילת 2018 לא הצליח להגן על הנקודות בהן זכה בתחילת 2017 וירד לסביבות המקום ה-100 בעולם. בטורניר אידיאן וולס הפסיד במוקדמות אך נכנס לתחרות כמפסיד בר מזל (Lucky Loser) והגיע לסיבוב השלישי, כולל ניצחון על קייל אדמונד (24 בעולם). בשלושת הגרנד סלאמים הראשונים הפסיד בסיבוב הראשון, ולאחר ווימבלדון יצא מחוץ ל-150 הראשונים בעולם. ביולי הגיע לרבע הגמר בטורניר ניופורט, ואחריו נפצע בכף היד. כתוצאה מהפציעה החמיץ את שארית העונה ועד סופה דורג במקום 256 בעולם.


=== 2019 ===
בשנה זו ניסה סלע לשפר את דירוגו דרך סבב הצ'לנג'רים. בתחרות הצ'לנג'ר הראשונה שלו (טורניר בורני באוסטרליה) הגיע לסיבוב השני. בטורניר הזוגות זכה סלע במקום הראשון ביחד עם עמיתו מדרום אפריקה. בטורניר השני שלו, הגיע לחצי גמר בתחרות באוסטרליה, ובתחרות השלישית שלו בשנה הגיע לגמר הצ'לנג'ר בבנגקוק. בטורניר הזוגות הפסיד ביחד עם יוני ארליך בסיבוב הראשון. שבוע לאחר מכן, בטורניר נוסף שנערך בבנגקוק הפסיד סלע בחצי הגמר, אך נכנס בפעם הראשונה בשנת 2019 ל-200 הראשונים בעולם. שבוע לאחר מכן, בטורניר יוקוהמה הפסיד סלע ברבע הגמר ליריב מקומי.
בתחילת מרץ השתתף בטורניר ג'והאי בסין אך הפסיד בסיבוב השני. שבוע לאחר מכן, בטורניר שנג'ן, הפסיד סלע בסיבוב הראשון ליריב מקומי. במאי השתתף סלע בשני טורנירים בדרום קוריאה. בראשון, שהיה טורניר 125, הפסיד בסיבוב השני ליריב שמדורג מעל 100 מקומות מעליו. בטורניר השני, שהיה טורניר 80, הגיע לגמר. שבוע לאחר מכן השתתף סלע בטורניר ירושלים (80) אך הפסיד כבר בסיבוב הראשון.
ביוני זכה בצ'לנג'ר בארקנסו (טורניר 90), הזכייה הראשונה שלו ב-2019 וה-23 בקריירה. בטורניר הזוגות הודח ברבע הגמר ביחד עם עמיתו הסיני. שבוע לאחר מכן, כשהוא מדורג במקום ה-164 בעולם, השתתף בטורניר 80 בקולומבוס, שם הפסיד בחצי הגמר אך התקדם למקום 154. ביולי השתתף סלע במוקדמות ווימבלדון אך הפסיד בסיבוב הראשון. שבוע לאחר מכן הודח סלע כבר בסיבוב הראשון בטורניר 80 בקנדה, ובשבוע הבא הודח בסיבוב השני בטורניר 80 נוסף בקנדה. בסוף יולי השתתף סלע בטורניר 80 שנערך בבינגהמטון אך הודח ברבע הגמר. בסוף יולי השתתף סלע בטורניר מיורקה (80) אך הוא הודח ליריב המדורג 430 בעולם. בטורניר הזוגות הודח בסיבוב הראשון ביחד עם עמיתו הספרדי.
במוקדמות אליפות ארצות הברית הפתוחה הודח בסיבוב הראשון. לאחר מכן הגיע לגמר צ'לנג'ר נוסף בטורניר 80 בצרפת. שבוע לאחר מכן השתתף בגביע דייוויס נגד שוודיה אך הפסיד ליריבו. בספטמבר השתתף לראשונה בשנה זו בתחרות מסבב ה-ATP 250 בסנט-פטרסבורג, והפסיד בסיבוב הראשון. לאחר מכן סבל שוב מפציעה בכף היד ונאלץ לוותר על סוף השנה. במהלך השנה התקדם כמאה מקומות בדירוג, וסיים את השנה מדורג 142 בעולם.


=== 2020 ===
בינואר השתתף סלע בטורניר קנברה של צ'אלנג'ר 125 אך הפסיד כבר בסיבוב הראשון למדורג 188 בעולם. בסוף ינואר השתתף במוקדמות אליפות אוסטרליה הפתוחה אך הפסיד בסיבוב הראשון. בפברואר השתתף במוקדמות אליפות ניו יורק הפתוחה (טורניר 250), אך הפסיד בשלב הראשון. שבוע לאחר מכן השתתף בטורניר קוארנבקה (טורניר 80) והפסיד ליריב המדורג במקום ה-442 בעולם. בסוף פברואר השתתף בטורניר קולומבוס (טורניר 80) אך הודח בסיבוב הראשון ליריב המדורג במקום ה-326 בעולם. במרץ השתתף סלע בטורניר אינדיאן וולס מאסטרס והודח בסיבוב הראשון. במרץ הופסקה עונת הטניס בשל מגפת הקורונה, וגם לאחריה לא חזר סלע לשחק באותה שנה.


=== 2021 ===
לאחר 16 חודשים בהם לא התחרה, השתתף סלע במוקדמות אליפות וימבלדון, ניצח בסיבוב המוקדמות הראשון אך הפסיד בשני.


== הישגים בקריירה ==


=== תוצאות בטורנירי גראנד סלאם ===


=== תוארי יחידים ===


=== סגנות סבב ה-ATP ===


=== דירוג בסוף השנה ===


== קישורים חיצוניים ==

 דודי סלע, ברשת החברתית פייסבוק
דודי סלע, באתר olympedia.org
דודי סלע, באתר ה-ATP
דודי סלע, באתר ה-ITF
דודי סלע, באתר גביע דייוויס
דודי סלע, באתר הוועד האולימפי בישראל
אלמוג שריד, נכנס למסגרת: הפריצה הגדולה של דודי סלע, באתר nrg‏, 29 ביוני 2009
גלעד בלום, ‏הוא השתנה לנו, באתר גלובס, 1 בספטמבר 2009
אורן קורנפלד‏, מתי יבוא ההמשך?, באתר וואלה!‏, 16 בספטמבר 2009
ניר וולף, דודי סלע מדבר: "הרעב שלי לטניס נעלם", באתר הארץ, 25 באוקטובר 2009
ניר וולף, ‏סלע איתן, באתר ישראל היום, 12 בספטמבר 2014
דותן מלאך, מקור ראשון, מלך ישראל: דודי סלע ממשיך לחלום בגדול, באתר nrg‏, 22 באפריל 2016
אורי טלשיר, דודי סלע לקראת ווימבלדון: "היום אני חושב הרבה יותר. זה פוגע בי", באתר הארץ, 2 ביולי 2017
 נדב צנציפר, הטניס הישראלי בשיא השפל, באתר "ידיעות אחרונות", 16 בדצמבר 2018
עירד צפריר, סגור לי ת'פינה | דודי סלע: "אם לא הקורונה זו בטוח הייתה השנה האחרונה שלי. עכשיו אני מת לשחק", באתר הארץ, 27 באפריל 2020


== הערות שוליים ==