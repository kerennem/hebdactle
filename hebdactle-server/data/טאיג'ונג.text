טאיג'ונג (במנדרינית תקנית: 臺中市) היא עיר ורשות מקומית מיוחדת בטאיוואן. טאיג'ונג נמצאת במרכז האי טאיוואן ומתגוררים בה כ-2.8 מיליון תושבים (2020), מה שהופך אותה לאחת הערים הגדולות בטאיוואן.


== היסטוריה ==
עוד לפני בואם של הסינים במאות ה-16 וה-17 לאזור היו בו התיישבויות ילידיות.
ב-1682 שושלת צ'ינג השתלטה על האזור. ב-1705 טאיג'ונג נוסדה תחת השם דאדון (大墩). ב-1721 נבנה בקרבתה מוצב צבאי.
ב-1885 נוצר באי מחוז טאיוואן אשר חולק לשלוש נציבויות. דאדון הפכה לבירת נציבות טאיוואן. בתחילה דאדון הייתה גם בירת המחוז, אך כעבור זמן קצר הבירה הועברה לטאיפיי.
ב-1895 נחתם הסכם שימונוסקי שסיים את מלחמת סין–יפן הראשונה. במסגרת ההסכם האי טאיוואן הועבר לשליטת יפן. כשהיפנים הגיעו לאי הם שינו את שמה של דאדון לשם הנוכחי, או בהגייתו היפנית "טאיצ'ו". היפנים השקיעו רבות באזור העיר בניסיון להפוך אותה לעיר המודרנית הראשונה בטאיוואן. ב-1917 נבנתה תחנת רכבת בקרבת טאיצ'ו וב-1920 היא קיבלה מהיפנים מעמד רשמי של עיר.
ההשקעה היפנית ירדה לטמיון עם העברת המשאבים לצורך מאמצי המלחמה של יפן במלחמת סין–יפן השנייה שהתחוללה בין 1937 ו-1945. עם סיום המלחמה, טאיוואן חזרה לשליטת סין.
ב-2010 העיר טאיג'ונג אוחדה עם מחוז טאיג'ונג לכדי רשות מקומית מיוחדת.


== ממשל ==

מבחינה מנהלית הרשות המקומית המיוחדת של טאינאן מחולקת ל-29 נפות (בסינית: 區) אשר כל אחת מהן מחולקת לתת-נפות עירוניות (בסינית: 里). הנפה שִׂיטוּן (西屯區) היא המרכז השלטוני של הרשות המקומית המיוחדת.


== כלכלה ==
כלכלת טאיג'ונג מסתמכת בעיקר על תעשייה וברחבי הרשות המקומית נמצאים מספר פארקים תעשייתיים גדולים.
בנפת ווצ'י (梧棲區) במערב הרשות המקומית נמצא נמל טאיג'ונג, שהוא אחד הגדולים בטאיוואן.


== חינוך ==
בטאיג'ונג נמצאות מספר אוניברסיטאות, בהן אוניברסיטת טאיג'ונג הלאומית למדע וטכנולוגיה, האוניברסיטה הלאומית ג'ונגשינג (國立中興大學), אוניברסיטת פנגג'יה (逢甲大學) ואוניברסיטת דונגהאי (東海大學).


== תחבורה ==
את העיר משרת נמל התעופה טאיג'ונג, שנמצא במרחק של כ-20 קילומטרים ממרכז העיר. הנמל מציע טיסות ליעדים בטאיוואן ובשאר מזרח אסיה.
בטאיג'ונג עוברים מספר קווי רכבת שמקשרים את הרשות לערים הצפוניות והדרומיות לאורך החוף המערבי של האי טאיוואן.


== ערים תאומות ==
קוריאה הדרומית צ'הונגג'ו, קוריאה הדרומית
בוליביה סנטה קרוס דה לה סיירה, בוליביה
קנדה ויניפג, קנדה
דרום אפריקה פיטרמריצבורג, דרום אפריקה
ניו זילנד אוקלנד, ניו זילנד
הפיליפינים מקטי, הפיליפינים
ארצות הברית באטון רוז', לואיזיאנה, ארצות הברית
ארצות הברית שאיין, ויומינג, ארצות הברית
ארצות הברית סן דייגו, קליפורניה, ארצות הברית
ארצות הברית רינו, נבדה, ארצות הברית
נבדה אוסטין, טקסס, נבדה
ארצות הברית מנצ'סטר, ניו המפשייר, ארצות הברית
ארצות הברית טקומה, וושינגטון, ארצות הברית
ארצות הברית קולומבוס, ג'ורג'יה, ארצות הברית
ארצות הברית ניו הייבן, קונטיקט, ארצות הברית


== קישורים חיצוניים ==

 אתר האינטרנט הרשמי של טאיג'ונג (בשפות סיניות)
 אתר האינטרנט הרשמי של טאיג'ונג (באנגלית)
טאיג'ונג, באתר אנציקלופדיה בריטניקה (באנגלית)


== הערות שוליים ==