ברייקדאנס (Breakdance) הידוע גם כברייקינג וביבויינג הוא סוג של ריקוד אקרובטי המהווה את אחד מיסודות תרבות ההיפ פופ. הריקוד מאופיין בתנועות קטועות וחדות משולבות בתנועות גליות זורמות וכמו כן אקרובטיקת רצפה. הסגנון הושפע מהקפואירה ותנועות ברייקדאנס רבות לקוחות מתרגילי האקרובטיקה של הקפואירה. אלמנט מוכר של הברייקדאנס הוא ה-Moonwalking (הליכת ירח) שאומץ על ידי מייקל ג'קסון והפך לאחד מסמליו. מוזיקת הברייקדאנס היא מוזיקה אלקטרונית או היפ הופ בשילוב סקראצ'ינג (Scratching).
השם "ברייקדאנס" ניתן לריקוד זה כי בתחילת דרכו, הוא נרקד רק לצלילי קטעי המעבר ("ברייק") בשירי פאנק, דיסקו ורגאיי, קטעים בהם כל כלי הנגינה השתתקו והמתופף המשיך לנגן רק את המקצב. קטעים אלה נדגמו מאוחר יותר והפכו למקצבים הבסיסיים של מוזיקת ההיפ-הופ.
הסגנון היה פופולרי ביותר אז ניתן היה למצוא רקדני ברייקדאנס בפינות הרחוב ובכיכרות.
באולימפיאדת פריז 2024 יתקיימו תחרויות ברייקדאנס.


== ביבוי ==
"ביבוי" (B-boy, וברבים - "ביבוייז") הוא כינוי לאדם שרוקד ברייקדאנס. מקור הכינוי באנגלית, שנובע מהמילים Bogie-Boy, Bronx-Boy, Breaker-Boy ו-BreakDance-Boy. הוא מתייחס לבנים ולבנות גם יחד, אך לבנות שרוקדות ברייקדאנס נהוג יותר לקרוא בשם "בי-גירל" (B-girl).


== המעגל ==
ריקוד הברייקדאנס מתבצע בדומה למשחק הקפואירה כאשר הרקדן נמצא במרכז המעגל (או "מעגל הברייקדאנס") ואותו מקיפים שאר המשתתפים, המוחאים כפיים לפי הקצב (ביט). בשונה מהקפואירה, רקדן רוקד במעגל לבד ואיש לא נכנס ורוקד במקביל אליו (פרט לתחרות קבוצתית בה לפעמים מספר רקדנים מבצעים קטע משותף).
גם בקרבות בין רקדנים הביצוע הוא לפי תור ועד סיום הקרב לא נכנס לרקוד במעגל אף רקדן אחר.
לקבוצה הראשונה קראו "זולו קינגז" (Zulu Kingz).
המעגל שונה במקצת מתחרויות קרב (באטל) רשמיות. בתחרויות לרוב יש שופטים והגבלות זמן כאלו ואחרות, ואילו במעגל אין שופטים ואין הגבלות, ולכן יש המעדיפים אותם. במעגלים נהוג להחזיר בתרגילים ליריב שעשה משהו דומה.


== מרכיבי הריקוד ==
לריקוד מספר מרכיבים המשתלבים יחד ויוצרים את ריקוד הברייקדאנס. 

טופ רוק - ריקוד בעמידה בתוך מעגל צופים, שמטרתו היא למשוך את תשומת לבו של הקהל לרקדן. לריקוד זה מספר תתי מרכיבים כגון לוקינג (Locking - נעילות פתאומיות של הגוף), וייבינג (Waving - "גלים" המועברים בגוף), צעדים בסיסיים שלהם כל רקדן מוסיף את סגנונו האישי ואלמנטים נוספים.פוטוורק - "עבודת רצפה" - תרגילים המתבצעים כשרוב גופו של הרקדן צמוד לרצפה.תרגילי פאוור - תנועות כגון סיבוב על הראש וכדומה - תרגילים המצריכים כוח ומיומנות.פריזים - בחלקים אלו בריקוד עוצרים וקופאים במקום.אקרובטיקה - תרגילים אקרובטיים כגון סלטות, "פליק-פלאקים" וכדומה.
ברנים - חלק בריקוד שיכול להשתלב עם הפריזים או להיות בתור חלק קטן משאר המרכיבים. ומטרתו להעליב את האדם מולו הביבוי רוקד. כל ביבוי מביא ברנים משלו והם יכולים להיות מזלזלים (לדוגמה לעשות תרגיל פאוור קשה ובסופו "לישון" כדי להראות שהיריב הוא לא אתגר) או פוגעים (לדוגמה להסתובב, להוציא נשק דמיוני ולפגוע ביריב).הריקוד בנוי בדרך כלל מטופ רוק, שעובר לפוטוורק ומשתלב עם תרגילי אקרובטיקה, פריזים ופאוור. לכל ביבוי סגנון ריקוד אישי משלו.


== סגנונות בברייקדאנס ==


=== לוקינג ===
העקרון בלוקינג (Locking) הוא עצירות מפתיעות עם הרבה פרצופים (Character) וסגנון אישי. סגנון הלוקינג הומצא בלוס אנג'לס על ידי קבוצה בשם "The Lockers". למעשה - הלוקינג היה קיים הרבה לפני שהביבוינג התחיל.
ב-1969 דון קמבל המציא ריקוד בשם CampleLock ששילב תנועות רובוטיות עם תנועות גוף פראיות, עצירות מדויקות ופרצופים קומיים.
כיום הלוקינג מכיל מגוון סגנונות - מדויק וחזק, מלוכלך ופראי, מהיר ואיטי ועוד.


=== פופינג ===
פופינג (Popping) הוא סגנון ריקוד המכיל Floating ,Ticking ,Waving משולבים, נפרדים או ברצף - מה שנותן לריקוד אשליה של דמות מצוירת, רובוטית וכדומה.
פופינג הוא סגנון מורכב בפני עצמו, הבנוי מתנועות שנראות כ-Frame-by-Frame על ידי הקפצה של מפרקים באמצעות כיווץ ושחרור מהיר של השרירים (אמות, זרוע, כתף, צוואר, רגליים וכו'), ויוצר אשליה שהרקדן מרחף באוויר.


== קבוצה ==
קבוצה או "קרו" (Crew) בברייקדאנס היא מספר ביבוייז אשר חברו יחד לצורך ריקודים באירועים ובתחרויות. נהוג לבחור שם כולל לקבוצה אשר יתאר אותה או את האנשים שבה.
בארץ ובעולם מתקיימות מדי שנה עשרות תחרויות לקבוצות, לעיתים הקבוצות מכינות קטע משותף ובניגוד לנהוג בברייקדאנס, רוקדים כמה מחברי הקבוצה יחד.


== קרב ==
"קרב" או "באטל" (Battle) בברייקדאנס הוא תחרות בין שתי קבוצות של רקדני ברייקדאנס, שרוקדות זו כנגד זו. 
תנועה של יריב בבאטל חייבת להיות קשורה לתנועה שעשה המתחרה לפניו. המטרה בבאטל היא להגיב בצורה משוכללת על תנועות היריב.
השיפוט בתחרות מתבסס על מספר קריטריונים:

פאונדיישן וריקוד - על הרקדנים לדעת את הבסיס לפני שהם מתחילים לעבוד על דברים אחרים.בקטגוריה זאת בודק השופט אם הרקדן רוקד בקצב הנכון, ואם הוא מצליח לשלב בסיס בסטים שלו. 

מקוריות וסגנון - על כל רקדן להפגין סגנון המבדיל אותו מאחרים.
קושי - מתבטא בגמישות, כח פיזי, יציבות, מורכבות בתוך סט וכדומה.
ביצוע - החלקות, נפילות וחזרה על תרגילים באותו סט מורידים מערכו של הביצוע. על הרקדן להפגין מיומנות ושליטה בתנועות, וכן להציג מקוריות בכל סט.
אסטרטגיה - קטגוריה חשובה מאוד בבאטלים. על הרקדנים למצוא את הנקודות החלשות של היריב שלהם, ולבצע את התרגיל שעשה היריב בצורה משופרת (לדוגמה - אם רקדן מבצע סלטה, יריבו יבצע סלטה עם בורג).ניקוד: בכל תחרות צורת השיפוט שונה, לעיתים הניקוד נע בין 1 ל-10, ולעיתים בין 1 ל-3 בהתאם לכללי כל תחרות.


== ברייקדאנס בישראל ==
הברייקדאנס בישראל מצוי בהתרחבות מתמדת ומתקיימים אירועים ותחרויות ברייקדאנס במסגרות שונות.
מדי שנה מתקיימת בארץ תחרות שנתית - הבוטי (BOTY - Battle of the Year). הקבוצה המנצחת בה זוכה לתואר אלופת ישראל לאותה שנה, ומייצגת את ישראל בתחרות בוטי העולמית, אשר אליה מגיעות קבוצות מכל העולם.
תחרות בוטי ישראל מתקיימת מדי שנה במסגרת פסטיבל תרבות הרחוב הבינלאומי שמרכז את כל אומנויות תרבות הרחוב בישראל.


=== סיקס ===
ה"סיקס" (Six) היה מפגש ביבויז מכל רחבי ישראל, שמטרתו אינה "להכריז על המנצח" אלא לקדם את הביבויינג בישראל.
הסיקס כולל שישה קרבות (ומכאן שמו) שאין להם מנצח.


=== אורבן מוטו מיוזיק ===
ה"אורבן מוטו מיוזיק" הוא פסטיבל תרבות רחוב מטעם מוטורולה, ארגון הברייקדאנס הישראלי וארגונים נוספים, אשר מתקיים בישראל מאז שנת 2004. את האירוע בישראל מארגן מנהל אתר ארגון הברייקדאנס הישראלי - דביר רוזן, אשר אחראי בנוסף, לעוד עשרות תחרויות ברייקדאנס בישראל, ביניהן - בוטי ישראל (BOTY- Battle Of The Year, אירוע אליפות שנתי).
במסגרת הפסטיבל נערך גמר של אורבן מוטו מיוזיק ללהקות צעירות, כמו כן ישנו מתחם אופנה, מתחם אמנות שיציג גרפיטי, ציורי מדרכות, איפור גוף וקומיקס, מתחם ריקודים, מתחם החלקה על סקייטבורד, מתחם היפ הופ ופאנק וכמובן מתחם ברייקדאנס בו מתקיימת תחרות יחידיים וקבוצות.
אירוע האורבן מוטו מיוזיק מתקיים בנוסף בארצות שונות בעולם ומאורגן על ידי גופים שונים.


== קישורים חיצוניים ==

ארגון הברייקדאנס הישראלי
פסטיבל תרבות הרחוב הבינלאומי
אתר Red Bull BC One, אתר תחרויות הברייקרים הטובים בעולם, בחסות חברת רדבול.
אתר תחרות ה-Battle of the Year, הארגון המפיק את אליפות העולם בברייקדאנס.
studio-breakerholics הרכב ברייקדאנס והיפ הופ מוביל בסצנת הברייקדאנס בישראל
ברייקדאנס, באתר אנציקלופדיה בריטניקה (באנגלית)