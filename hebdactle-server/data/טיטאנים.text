הטיטאנים (ביוונית: Τiτᾶνες) הם צאצאי אורנוס וגאיה והורי האלים האולימפיים מהמיתולוגיה היוונית.


== הולדת הטיטאנים ==
היוונים האמינו כי תחילה נוצרו כאוס (החלל), גאיה (הארץ) וארוס (היצר). גאיה ילדה את אורנוס (השמים) שהיה לבעלה. מזיווגם של אורנוס וגאיה נולדו ארבעה עמי ענקים - הענקים, הטיטאנים, הקיקלופים ובעלי מאה הידיים (הקאטונכרים).


== כליאת אחיהם ונפילת אורנוס ==
המונח טיטאנים הוא כינוי גנאי בו כינה אורנוס את יוצאי חלציו.
אוראנוס תיעב את ילדיו המעוותים, הקיקלופים ובעלי מאה הידיים ולכן זרק אותם אל מעמקי האדמה.
גאיה יצרה חרמש מאבן וביקשה מילדיה שישתמשו בו על מנת לחלץ עצמם מבטנה. כולם פחדו ולא העזו, חוץ מבן הזקונים קרונוס שלקח את החרמש וקצץ את איבר מינו של אורנוס. למרות זאת, אחיהם המעוותים נשארו בכלאם.


== עלייתם ונפילתם של הטיטאנים ==
שליט הטיטאנים היה קרונוס (סטורנוס). הטיטאנים, בראשותו של קרונוס, היו במשך דורות רבים שליטי היקום. קרונוס ועוד כמה מאחיו התחתנו עם אחיותיהם התאומות לו. קרונוס התחתן עם אחותו ריאה. על פי נבואה, אחד מילדיו של קרונוס ינשל אותו ממלכותו כפי שהוא עצמו נישל את אביו. לפי זה נהג לבלוע את ילדיו זה אחר זה, לאחר שנולדו, עד שהשישי חולץ בידי ריאה והחלף באבן. בבגרותו הבן השישי, זאוס, מתחזה לאחד מעובדיו של קרונוס ונותן לו סם הקאה, ומצליח לשחרר את חמשת אחיו. הוא גייס לצידו כמה מהטיטאנים, בעוד שרובם, בעיקר טיטאנים גברים, נשארו נאמנים לצבאו של קרונוס. זאוס צירף אליו בעלי ברית שונים - האוקיינידים, כמה אלים שונים, ועוד, אפילו כמה טיטאנים, ששיתפו איתו פעולה במלחמה. פעולתו הבאה של זאוס הייתה להרוג את קאמפה, סוהרת הטיטאנים, ששמרה על הקיקלופים ובעלי מאה הידיים. הם חישלו לו את הברק ואת הרעם הראשונים. לעומתם, קרונוס חילק את המלחמה לארבע מערכות שאליהם מונו אחיו לפי 4 הכיוונים הראשיים בשושנת הרוחות. האח הבכור, אוקיינוס, סירב להשתתף במלחמה. בעוד שהענקים המעוותים סוקלים את הטיטאנים באבנים עד למותם, זאוס מחסל את קרונוס עצמו במכת ברק. זה היה סוף עידן הטיטאנים ותחילת עידן האלים האולימפיים, ילדיו של קרונוס, בראשותו של זאוס. 


=== עונשי הטיטאנים ===
לאחר עליית האלים האולימפיים לגדולה, הושלכו חלק מן הטיטאנים למעמקי טרטרוס, שם נכלאו ונשמרו על ידי הקיקלופים. חלק מן הטיטאנים הורשו להישאר בעולם, אולם מאז ואילך סרו למרות האלים האולימפיים, וירדו לדרגה פחותה יותר בהיררכיה של האלים.
טיטאנים מפורסמים שלא גורשו לטרטרוס עם הגעתו של זאוס:

אוקיינוס - הנהר הסובב את הארץ.
טתיס - אשתו של אוקיינוס.
היפריון - אבי השמש, הירח והשחר.
מנמוסינה - אלת הזיכרון.
תמיס - אלת הצדק.
יאפטוס - אביהם של אטלס, שנשא את כדור השמיים על כתפיו, פרומתאוס - גואל האנושות, אפימתאוס ומנואטיאוס.
קויוס - אינטליגנציה.


== ראו גם ==
תאוגוניה
טיטאן, ירחו של שבתאי, הקרוי על מקבילו הרומי של קרונוס


== קישורים חיצוניים ==

התאוגוניה מאת הסיודוס בתרגום לאנגלית
טיטאנים, באתר אנציקלופדיה בריטניקה (באנגלית)


== הערות שוליים ==