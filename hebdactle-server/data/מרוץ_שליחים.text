מרוץ שליחים הוא מקצוע ספורט בענף האתלטיקה.
במרוץ שליחים משתתפים ארבעה רצים, כשכל אחד מהם רץ רבע מהמסלול. הרץ מחזיק מקל, אותו עליו להעביר לרץ הבא בסיום הקטע אותו הוא צריך לעבור. בתחרויות בינלאומיות כל ארבעת הרצים הם מאותה המדינה. העברת המקל נעשית בתחום מסוים. העברה מחוץ לתחום פוסלת את הקבוצה. במקרה שהמקל נופל מידי אחד הרצים הוא רשאי להרימו ולהמשיך במרוץ, אך הקבוצה מאבדת זמן רב.
מקורם של מרוצי השליחים בדרך העברת המסרים בין מדינות בעת העתיקה, שנעשתה על ידי שליח. 
במשחקים האולימפיים שהתקיימו ביוון בעת העתיקה, מ-776 לפני הספירה עד 393 לספירה, לא נהגו להתחרות במרוץ השליחים, אולם מרוץ השליחים היווה חלק בלתי נפרד מההכנה למשחקים. המשחקים האולימפיים נערכו בחודש אוגוסט, ושלושה חודשים לפני עריכת המשחקים עברו שליחים-מודיעים בכל רחבי יוון ובישרו על האירוע, כדי שיבואו אנשים רבים לצפות ולהשתתף.
בתקופה המודרנית, מרוצי השליחים הוכרו כמקצוע ספורט פורמלי רק בתחילת המאה ה-20. מרוצי שליחים לגברים באולימפיאדת סטוקהולם (1912), ומרוצי שליחים לנשים באולימפיאדת אמסטרדם (1928).
בתחרויות אתלטיקה מקובלים שני מרוצי שליחים: 

למרחק של 400 מטר, כאשר על כל אצן לעבור 100 מטר (100×4).
שיא העולם לגברים עומד על 36.84 שניות (נקבע על ידי נבחרת ג'מייקה, אולימפיאדת לונדון, 2012)
שיא העולם לנשים עומד על 40.82 שניות (נקבע על ידי נבחרת ארצות הברית, אולימפיאדת לונדון, 2012)
למרחק של 1,600 מטר, כאשר על כל אצן לעבור 400 מטר (400×4).
שיא העולם לגברים עומד על 2:54.29 דקות (נקבע על ידי נבחרת ארצות הברית, שטוטגרט, גרמניה, 1993)
שיא העולם לנשים עומד על 3:15.17 דקות (נקבע על ידי נבחרת ברית המועצות, סיאול, דרום קוריאה, 1988)


=== מרוצי שליחים בישראל ===
בישראל מתקיימים מספר מרוצי שליחים שנתיים:

מרוץ הר לעמק למרחק של כ-200 ק"מ שמתקיים בגליל התחתון ועד עמק יזרעאל מאז שנת 2009
מרוץ תנ"ך-תש"ח למרחק של כ-200 ק"מ שמתקיים במטה יהודה מאז שנת 2013


== קישורים חיצוניים ==
 מרוץ שליחים היתולי של הפועל תל אביב, מרץ 1938, באתר ארכיון הסרטים הישראלי בסינמטק ירושלים
 מרוץ שליחים - מרוץ באר שבע - ג'וליס לחיילי צה"ל. יומני כרמל, אוקטובר 1949 (התחלה 2:37)
 מרוץ השליחים בגליל, 1954, באתר ארכיון הסרטים הישראלי בסינמטק ירושלים
מרוץ שליחים, באתר אנציקלופדיה בריטניקה (באנגלית)